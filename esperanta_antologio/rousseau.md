# Célestin Rousseau
**Rousseau, Célestin (1861-1949).** Franco; farmaciisto. Esperantistiĝis en 1902. Verkoj: Ver-vert (traduko proza de franca poemo, 1939); Amo fonto de vivo (originala poemo, 1939).

## el AMO, FONTO DE VIVO

    Ho! mirinda potenco de l' sankta fajrero, de Amo!
    Jen la vivo eklumas al forte skuita la tero;
    Jen al ĝis nun dorminta naturo naskiĝas animo,
    Jen sulkiĝas subite la ĝis nun serena rivero!

    Balanciĝas la spikoj je l' vento kaj branĉoj de cedroj!
    La graciaj birdinoj rapidas pretigi la nestojn!
    Abelinoj ekflugas zeniton kun aro da krabroj...
    Kaj la homo ekvidas alkuri kun inoj la bestojn!

    Ĝis la bordo de klara fonteto (ĉar varmo jam ardas
    Li ŝin gvidas, piede premante la tufojn humilajn.
    Etendataj sur herbo jen ili kokete rigardas
    La spegulon, por vidi sur akvo la trajtojn rebrilajn.

    Li kolektas sur nufarfolion la fruktojn plej noblajn,
    Kaj spionas en ŝiaj okuloj la signon de ĝojo;
    Kaj vespere por ŝi li pretigas branĉetojn flekseblajn
    Surkovritajn per fojno, kun floroj de blanka levkojo.

    Por ŝi ankaŭ li ŝutas plenmanojn da roz' centfolia;
    Kaj ŝi por li la brakon gracian ameme allasas,
    Apogilon varmetan kaj dolĉan por kapo la lia...
    Kaj senzorge por ambaŭ la tagoj sinsekve forpasas.
