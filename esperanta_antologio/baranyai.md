# Imre Baranyai

**Baranyai Imre (1902-1961).** Hungaro; pentraĵagento k.a. Esperantisto de 1925. Unu el la gvidantoj de la hungara laborista E-movado, aŭtoro de lernolibro. Antaŭ la Dua Mondmilito publikigis poemojn en SAT-organoj kaj “Heroldo”; post la milito aperis disaj poemoj en diversaj gazetoj. Pseŭdonimo: “Emba”. Verkoj: La profeto (poemoj originalaj kaj tradukitaj, 1934); Maria kaj la grupo (originala romano, 1936); En ekzilo (poemoj, 1938); Ekzilo kaj azilo (poemaro, 1962).

## IAM

    Post memorkurteno dikvuala,
    Eklevita per profunda ĝem',
    Kiel lumo malproksima, pala,
    Nun ekvibras la pasinto mem.

    Antaŭ longe-longe brilis suno,
    Kaj mistere zumis la arbar,
    Ridis la ĉiel' per blua lumo
    Super la ondanta greno-mar'.

    Tre malvastis tiam mia mondo...
    Staris la kastel' en ĝia mez',
    Ĝi finiĝis trans la kamp' ĉe monto
    Kie bovoj kuŝis dum tagmez',

    Ĉio estis bela, eĉ kabano
    Trans la ombra parko de l' kastel,
    El kabanfenestro, mi, infano,
    Mire gapis al vespera stel'.

    Ŝajne vivis mi en mondo paca,
    Nur pri tio miris sen kompren",
    Kial sur vizaĝ' de l' patro laca
    Sidas ĉiam muta malseren'?



 

## TAGO EL MIA VIVO

    Dum nokto: miloj da kandeloj,
    Sopiraj sonĝoj... steloj... steloj...

    Matene: kuro post Fortuno,
    Esperoj novaj — nova suno.

    Kaj tage: ŝvito... vana ago;
    Trompiĝoj novaj — nova tago.

    Jen mortis nova vivespero.
    Mi sidas stulte en vespero.

## SUB LA SELO

    Mi sentas min ĉevalo fikaduka
    Sub selo de la Zorgo-diktator';
    Piedoj miaj treme ŝanceliĝas
    Sub grasa pezo de ĉi grandsinjor'.

    Mi stumblas, stumblas kun pendanta kapo
    Kaj dignas sur la dors' la diktator",
    Ho, kial li ne batas kapon mian
    Donante kaŭzon por veanta plor'!

    Sed li silente sidas en la selo,
    Ne ĝenas lin la stumbla malrapid',
    Nur lian trograsegan ventron skuas
    — Mi sentas — la malica kaŝa rid'.



## MIA PATRINO

    Tag' post tago ŝi malgajas
    Kiel vesperiĝ' aŭtuna,
    Kaj sub tedo ŝi rigardas
    Al la malproksim' sensuna,
    Kvazaŭ ŝi jam vidus ion
    En la fuma, griza foro,
    Kaj de tie ŝi atendus
    Venon de la lasta horo.

    La kruela sortplugilo
    Plugis sulkojn tra l' vizaĝo,
    Kaj silenta ŝia buŝo
    Diras pli ol libro-paĝo,
    Iam noktonigre pompis
    Sed jam blankas ŝiaj haroj,
    Kaj la brilon de l' okuloj
    Rabis jam la sepdek jaroj.

    Ŝian fortoplenan korpon
    Rompis penoj de l' laboro,
    Pro l' mizer' kaj pro l' sufero
    Ne plu sentas ŝia koro.
    Ŝin kortuŝi jam ne povas
    Plor' pri-pana de infanoj,
    Nek soifo de gepatroj
    Sur la vivo-oceanoj.

    Kaj ŝin ne plu interesas
    Sunaj tagoj, nubo-ploroj,
    Nek la vivo kaj batalo
    En la ŝvito-naskaj horoj.
    Kaj mi ŝin konsolas vane,
    Ŝi esperi ne plu povas,
    Kaj je miaj flamaj vortoj
    Eĉ la brovon ne ekmovas.

    Se espero kaj obstino
    En okuloj miaj ardas,
    Ŝi montrilon de l' horloĝo
    Mute, splene fiksrigardas...
    Ho, mi volus tutan mondon
    Per giganta sku' detrui,
    Por ankoraŭ unufojon
    Ŝian sunan ridon ĝui.

## ETERNA LULKANTO

    Pro perdita ido
    Ploras turto-par'
    Kaj la vent', sen brido,
    Ploron kun amar'
    Portas, portas,
        Blove portas
    Super la kovrilo
    De lulilo
    Miozota,
        Nigra, kota...
    Dormu filo, eta filo!

    Kun dolora varmo
    De amanta kor',
    La patrina larmo
    Inter skua plor'
    Fluas al la
        Fluas al la
    Miozot-kovrilo
    De lulilo
    Poreterna
        Senalterna...
    Dormu filo, blonda filo!

    Kun la korcikatro,
    Muta de dolor",
    Jen mi, via patro,
    Staras jam de hor",
    Vivolace,
        Vivmalpace
    Apud la lulilo
    Kun kovrilo
    Miozota,
        Miozota...
    Dormu filo, mia filo!

    Jam pli bone por vi
    En la prasilent'
    Ĝiseterne dormi
    Pace en kontent',
    Sen malsato,
        Sortobato...
    En la tomb-lulilo,
    En trankvilo,
    Sub la floroj,
        For de ploroj
    Dormu kara, mia filo!

    Dormu, dormu mia
    Eta, blonda fil';
    Sonĝu, sonĝu pri la
    Orfa pilkludil'!
    En mistera
        Sonĝ' subtera
    Dormu en trankvilo;
    Sub kovrilo
    Miozota
        Miozota
    Dormu kara, mia filo!

## LA AMATOJ DE L' STELO

    Kun ĉiuj mil doloroj de l' infero
    Baraktas ni en marĉoj de la tero:
    Piedojn akre tranĉas fera bor',
    Kaj ŝultre mil malbenoj premas
    Nin al la senmezura kot'.

    Ĉi koton ni eterne knedas, plugas,
    En altojn nur la kaŝaj pensoj flugas,
    Sed tra milionmejla noktmalhel'
    Ja tamen, tamen serĉas nin, terbulojn
    El sia alta tron' la stel'.
