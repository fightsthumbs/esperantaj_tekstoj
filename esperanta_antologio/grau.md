# Jaume Grau Casas

**Grau Casas, Jaume (1896-1950).** Kataluno; urbestra sekretario. Fariĝis esperantisto en 1914. Dum multaj jaroj ĉefredaktoro de "Kataluna Esperantisto". Ekzilita en Francujo, multe verkis tie en Esperanto, en la kataluna kaj en la hispana. Postrestis Hispana antotogio en manuskripto. Verkoj: *Amaj poemoj* (1924); *Novaj amaj poemoj* (1927); *La lasta poemo* (1936); *La kataluna popol-kantaro* (tradukitaj poemoj, 1925); *Barbaraj prozaĵoj* (traduko, 1926); *Kataluna antologio* (redaktoro, 1925; 2a eld. 1931).

## LA LASTA POEMO

    Ne plu la vivo sin prezentas
    al mi sub bril' de hela sun';
    kaj nun — kruela pun'! — mi sentas
    ke jam forflugis mia jun”.

    Troa pasio, troa sento
    estis turmento por la kor';
    pro troa viv', troa silento,
    ĝin skuis vento de dolor'.

    De l' vivo sub la uragano
    mi tremis, falis kiel kan';
    iĝis Sufer' mia tirano
    kaj min ekmordis la malsan".

    Aminte teron kaj aeron
    mi restas nun en malliber'
    kaj plene konas hommizeron
    kaj la suferon de l' infer'.

    Koninte nur vortojn kaj sentojn
    de la spirita ama flam',
    mi sentas nun nur la turmentojn
    de venĝosent', besta malam'.

    Ne plu mi trovas en mi rimon
    por dolĉaj sentoj de l' anim',
    ĉar buŝo ĵetas nur esprimon
    pri krimo, ŝlimo, cim' kaj lim'.

    En la malvasta kaĝo-ĉelo
    homo-poet' ne kantas plu
    kiel la birdoj en ĉielo
    vidataj tra l' fenestro-tru'.

    Akra, terura, la ĉagreno
    de l' kor' al buŝ' ŝprucas en li...
    lipojn sekigis viv-veneno...
    formortis jam la Poezi'!

*Barcelona Malliberejo, decembro, 1934*

## AL JULIO BAGHY

        Per frosto, mizero, veado kaj larmo
        kovriĝas la perloj de via inspir'.
        Sed tamen en ili ne estas malvarmo:
            nur — arda sopir'!

        Sopiro je nobla, perfekta homaro,
        ne plu makulita de sang' kaj mizer';
        de paco, justeco, feliĉ' — granda maro
            tra tuta la ter'.

        Deziro je frata rilat' inter homoj
        kaj inter popoloj; de vir' al virin';
        amema kunigo de ĉiuj atomoj
            de l' spaco sen fin'.

        Kaj dume kor' via — la centro de Amo —
        suferas pro ĉia doloro kaj ĝem'.
        Sed ĉiu fajrero de via korflamo
            fariĝas poem'!

    ## AL K. KALOCSAY

    Kun spiro profunda, fekunda inspiro,
    vi supren leviĝas al alta Parnas',
    pcr viglaj flugiloj kaj forta deziro
        de nova Pegas'.

    En strofoj ĉizitaj aŭ krioj liberaj,
    kun ĝoj' intelekta aŭ koremoci,
    vin ravas la koto de vivoj tre teraj
        aŭ Mitologi'.

    Vi estas koloso de nia liriko,
    kun forto kaj digno, kun amo kaj vol';
    post viaj verkaĵoj estiĝos klasiko
        por nia popol'.

    Popol' al vi mankas: al ni — la Homaro!
    Sed la naskiĝanta mondliteratur'
    proklamos vin iam moderna Pindaro
        de l' monda kultur'!

# LA INTERROMPITA POEMO

    Sur ŝiaj dolĉaj lipoj poemo mia sonis
    kaj flui ĝin mi aŭdis en plej konfuza mir'.
    En ĝi mian esprimon apenaŭ mi rekonis
    kaj ŝajnis ĝiaj sonoj el pli sonora lir'.

    Kun rava melodio fluadis la esprimoj
    nur akre eliĝintaj el mia kruda pens'.
    En miaj versoj estis pli belaj novaj rimoj
    kaj ĉiu vorto havis mirige pli da senc'.

    Min ravis de la strofoj la ondoj harmoniaj,
    de tuta la poemo la ritmo kaj sonor';
    surprize tiujn strofojn mi ja ne kredis miaj,
    sed sia l' ampasion ja sentis mia kor'.

    Miraklo tio estis de ŝia voĉo bela,
    de ŝia gest' gracia, akcent' plena de varm'.
    De miaj pensoj vibris en ŝi l' eĥo fidela
    kaj tial en ŝi estis por mi tiela ĉarm'.

    En ŝia voĉo estis la tono plej muzika,
    la milda energio kaj ritmo de deklam'...
    mi sentis ian ĝuon pri amo romantika,
    aŭdante ŝin esprimi pri mia propra am'.

    Sed jen subite estis en ŝi petol' gracia:
    ŝi kvazaŭ al mi turnis l' esprimojn de l' poem';
    mi ĝojis plej feliĉe pri tia ŝerc' pasia:
    poemon ŝi ne finis pro ama ĉirkaŭprem'.

    La lastan strofon mian laŭtvoĉe ŝi ne lcgis
    pro tiu de l' poemo subita ĝoja fin'.
    Sed tamen la fervoro de tiu strofo regis,
    ĉar ambaŭ ni tutkore per kisoj legis ĝin...
