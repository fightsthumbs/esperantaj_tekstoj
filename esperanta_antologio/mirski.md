# Boris Mirski
**Mirski, Boris (mortis 1920).** Ruso. Tradukis el Lermontov kaj Goethe. Pseŭdonimo: “Bela Manto”. Verkoj: Novaj versajoj (tradukitaj poemoj, 1912); La dorna karesilo (originalaj poemoj, 1917).

##  KOKINO KAJ INKUBATORO

    La ĉarma baptanino
        Kokino,
    Starante ĉe la Kovmaŝino,
    Ekbekis ĝin, ekflaris
    Kaj kun aplomb' deklaris:
        «Ho, Dio! Kia ilo fia!
        El naskoaparato tia
        Aperos ja kokidoj
        Al ĉies pravaj ridoj!
    Kaj kia fi-malkonsekvento
            Terura
    Ĝin uzi por produkt' de koka gento
        Anstataŭ la natura
            Instrumento!...»
    Sed, malgraŭ tiu ĉi rezono
        Jam post monato
            El aparato
    Aperis idoj — vera krono
        De dia fruktedono.
    Kaj bravaj idoj de l' Maŝin'
        Dikiĝis kaj prosperis
    Kaj diris mem, ke la Kokin'
        Malsaĝe konsideris.
        Ho, Esperanto! Mond' koleris,
        Kiam subite vi aperis.
    Sed estis vi de klera kovo
    Kaj venis vi el vera ovo
        De lingvoj de Eŭropo;
    Vi ne fiaskis dum la provo,
        Ĉar naskis vin produktopovo
    Kaj forto de ciklopo.

## DRAMO EN FORNO

        Sen malkontento
    Toleru ĉiun ŝvitlaboron:
        Nur diligento
    En vi edukos la valoron.
        Sur plat” kuira
    Al kiu naz' kun ĝu' rapidis,
        Kun vid' martira
    Potkuko korpulenta sidis.
    Kun la varmego ĝi militis
    (Nur diablo tian varmon kovus)
        Kaj tiel ŝvitis,
    Kiel potkuk' nur ŝviti povus.
    «Ha, ĝemis ĝi: mi ne komprenas
    Pro kies pekoj mi suferas!
        Mi svenas
    Kaj tian ardon mi toleras,
    Ke pro ĉi ard' rabia
    Jam sur sidilo mia
    Brulvundoj ekaperas!
    Mi tuta estas kiel kupro
        Kaj ruĝa flam'
        Min kovras jam
    De subo ĝis la supro!
    Brulpunon Dio al mi sendis!...»
    Sed la Potkuko vane plendis,
    Ĉar kiam ĝusta horo venis,
    Bakist' el forno ĝin eltrenis,
    Kaj nia ruĝa fornogasto,
        Kiu estis simpla pasto,
        Iĝis brava, grava kuko
        Kun veruko sur la nuko.
    Do nur post Fundamenta ŝvito
    Al pasto venas kukmerito
    Kaj siajn ecojn ĝi kondukas
    El forno, kie kukoj jukas.
