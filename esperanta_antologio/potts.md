# Bertram Potts
**Potts, Bertram (1595- ).** Anglo; verkisto. Esperantisto de 1912. Fratulo de Brita Esperantista Asocio, 1915, Prezidanto (1938-48) kaj honorofica dumviva prezidanto (de post 1948) de NZEA; redaktoro kaj recenzanto de “Official Bulletin” kaj “New Zcaland Esperantist' 1944-64. Verkoj: Progress Esperanto Reader (legolibro, 1940); Nokto da timo (rakontoj, 1971); Infanoj de la malriĉuloj (traduko, 1972); Poezia bukedo (poemoj, 1978); La nova butikisto de Nukugaia (rakontoj, 1978).


##  RAKONTU, KARA AVĈJO

    Rakontu, kara Avĉjo — dum sidas mi atente —
        la grandan aventuron, en kiu vi sukcesis
    el kanibala poto eskapi lastmomente —
        kaj draŝi tutan tribon! Rakontu! Vi promesis!

    Rakontu, kara Avĉjo, pri kiam vi vin trovis
        en krokodila buŝo profunde de rivero
    kaj kiel vi strangolis la beston kaj ne povis -—
        ĝis kuŝis ĝi senviva! — leviĝi por aero!

    Rakontu, kara Avĉjo, rakontu tute plene,
        ankoraŭ unu fojon, pri via longa falo
    en fundomankan puton, kaj kiel vi grandpene
        elgrimpis post monato en nov-zelanda valo!

    Rakontu, kara Avĉjo, pri via mirosperto!
        Piratoj vin enĵetis — ligitan manpiede! —
    en kavon da mil kobroj kaj vi per granda lerto
        vin savis de la morto verŝajne senrimede!

    Rakontu, kara Avĉjo! Brigandoj vin alligis
        al trako de fervojo, sed antaŭ ol ekspreso
    transpasis tiun lokon, vi jam vin liberigis
        kaj kaptis la kanajlojn! Mi venas pro promeso!

    Rakontu, kara Avĉjo, la flugon stratosferen!
        Vi iris per balono kaj riskis tujan morton.
    Vi saltis kun intenco sen paraŝuto teren
        sur himalajan pinton — kaj rompis nur rekordon!

    Neniu havas Avĉjon kun tiom da kuraĝo
        kaj tiom da rakontoj! Neniam ajn vi plendas!
    Vi estas sen-egala por lerto kaj por saĝo!
        Rakontu, kara Avĉjo! Rakontu, mi atendas!

## MI NE VOLAS ELLITIĜI!

    Varme kuŝas mi enlite
        kaj aŭskultas al la vento,
    kiu hurlas intermite
        kun protesto kaj turmento.
    Ĉirkaŭ min mi strikte premas
        la littukojn kun plezuro
    dum la ŝtormo forte ĝemas
        kaj mi reĝas en sekuro.

    Kial mi ne volas movi
        min el lito en mateno?
    Kial mi ne povas trovi
        forton por malgranda peno?
    Ĉu mi estas nenormala,
        sola en la tuta mondo
    kun malsano speciala —
        kiel pigra vagabondo?

    Mi en bulon min kuntiras
        sub la tukoj en komforto;
    longe dormi mi deziras —
        tio estas bona sorto!
    Kiel lukse, kiel bele —
        resti en la varmo lita,
    kapti ekstran tempon ŝtele
        kun vestiĝo prokrastita!

    “Ellitiĝu!” panjo plendas.
        “Tempo flugas, do, rapidu!
    Matenmanĝo vin atendas!
        Mi forprenos ĝin! Decidu!”
    “Mi promesas, panjo, esti
        preta veni sen hezito —
    se vi lasos min pluresti
        kvin minutojn en la lito!”

    Ĝenas min, tre bedaŭrinde,
        ellitiĝi, por min vesti!
    Kiel bone estas vinde
        gajni tempon, plue nesti!
    Kiam venas la vespero
        (iom honte mi parolas)
    stranga estas la afero —
        Enlitiĝi mi ne volas!
