# Albert Goodheir
**Goodheir, Albert (1912- ).** Denaske nederlandano, nun brito; emerito, verkisto. Esperantisto de 1967. Sekretario de loka E-societo; redaktoro de “Esperanto en Skotlando”; akademiano; eldonisto, sub la marko “Kardo”. Verkoj: Merlo sur menhiro (poemaro, 1974, 1979); Bakĥantinoj (traduko, 1975); Forkaptita (traduko, 1976); Fonaita sur roko (eseo, 1977); Lingvo kaj logiko (eseo, 1977); Nia kultura heredaĵo kaj Esperanto (prelego, 1978); Religia toleremo kaj maltoleremo (prelego, 1980); D-ro Jekyll kaj s-ro Hyde (traduko, 1980); Apologio de Sokrato kaj Kritono (traduko, 1981); La noktmeza kortumo (traduko, 1980); Prometeo ligita (traduko, 1982).

## ŜTONMARKOJ DE LA BRONZEPOKO

    Farbis montojn foliaro.
    Marŝis mi sub migraj nuboj
    tra senvoja erikejo.
    Pezirante tra vepraĵo
    stumblis mi sur nuda ŝtono,
    kruda roko, kiun kovras
    manfaritaj simbolmarkoj:
    pelvkavetojn ĉirkaŭstaras
    kvar aŭ kvin samcentraj cirkloj.

    Mano antaŭ tri miljaroj,
    nubmigradon novmirante
    kaj serĉante la neŝanĝan,
    markon faris de senmorto,
    ĉifron ĉizis: lumringsferoj,
    akvoringoj de ŝtonĵeto,
    mensspegulas la senliman.

    Saĝas vi, bronzaĝa frato.
    Scias vi: ĉefgloro ĉifos,
    glavobronzon temp' erodos,
    kaskoj rustos kun ostaro,
    ventforflugos batalkrioj,
    mortos tribfier' malvenke.

    Perceptpordo purigita
    montras signojn de senmorto:
    lumo de okuloj, haroj;
    arbkoloroj sur montaro;
    serpentumo de rivero:
    migraj markoj de rakonto,
    kiun legas mi pograde
    (kiu legas min, inkludas
    ambaŭ nin kun arboj, nuboj?)
    Mane pli ol cerbe mensis
    vi parolon preterpensan:
    trapasante tempolimon
    ĉizosigne vi ĉeestas.

## ROBAJOJ

    Kunligas nin senvorta korespondo:
    unuas maro tra la monda rondo.
    Ĝi portas min boate, dum vi Norde
    blankŝultre naĝas tra la verda ondo:

    Kolibrobril', odoro de ĉevalo,
    la bluaj papilioj de l' ĝangalo
    ne tiom ravas kiom viaj haroj
    kaj vente sur la lipoj ŝaŭma salo.

    lam disigis limoj, landoj, maroj,
    la fora flugo de fuĝinta: jaroj.
    La ocean' de amo ĉion mergis;
    ni ŝvebas super ondoj kiel laroj.

    Forgeso per zostera verdo vestas
    ruinojn kiuj sur marfundo restas;
    kraboj trarampas militŝipkanonojn.
    Sur rokinsulo molanaso nestas.

    Kiu malantaŭ si hejmpordon ŝlosas.
    eble el praaj marvagantoj sprosas.
    Kial havenon serĉi? Stelfidante
    mi inter mevoj kaj moruoj flosas.

    Ĉifonoj flugas ĉirkaŭ tersurfaco
    de princoj, pastroj, politikpajacoj,
    sed antaŭ homvizaĝo haltas vento:
    ĝoj' ekobstinas kontraŭ mondolaco.

    Kratag' odoras, vivofido stalas,
    dum morthaladzo tra la mond' vandalas
    Ne venkos venenigo kaj urbego
    ĉar la ĉiomo vivas kaj realas.

    Dum inter ni murdflagro furiozas
    la homoj pri ludiloj seriozas.
    Lunpolvon oni portas sur la teron,
    sed ne rigardas kiel amo rozas.

    Glasgovo verdos kun Dunadd kaj Tara;
    mutas maŝinoj kontraŭ kanto mara.
    Ĉu antaŭvido? Ne, sed io flustras:
    ne plu la pravizio estos rara.

## KOSTARIKO

    En montĝangalo
    jaguarspuron serĉis
    mi kaj mallertis,
    sed plumon de kecalo
    verdan survange spertis.

    Inter oceanoj
    imperiojn mokas
    senarma lando.

    Vulturo cirklas
    super montaro; signon
    difingre skribas.

    Senbrue glitas
    tagmeze tra vepraĵo
    serpent' ruĝnigra.

    Multforma oro:
    de mortintaj triboj
    subtera sonĝo.

    Ĉevalon knabo
    batas kiel prapatro
    indianan sklavon.

    Jaguargraŭla
    kontinento protestas
    perforton daŭran.

    Freŝherbdekliva
    vulkan' Irazu neas
    fajron subcindran.

    Sub vespernuboj
    ekbrilas malproksime
    havenaj lumoj.

    En montsoleco
    feliĉa mi tranoktas
    sub fidaj steloj.

## ODOROJ

    Pomo — Sub arbo
    Kun knabinet' mi serĉas
    fruktojn en herbo.

    Fojno — Bestvarmo;
    du vicoj da bovinoj
    en vintra stalo.

    Farbo sur meblo —
    Mia unua tago:
    infanlernejo.

    Odor' malfreŝa
    urina, feka, ŝvita —
    ĉelo karcera.

## MORTO EN HOSPITALO

    Nun li forestas,
    la maljunulo, la vilaĝpoŝtisto.
    Kiam post libertago mi revenis
    alia homo kuŝis en la lito,
    kaj mi memoras la gaelon voĉon,
    kiu ripetis dum semajnoj
    plurfoje ĉiutage
    la nomon, fakton,
    kaj solan glormomenton,
    kiel faris piramidon faraono,
    trompan remparon kontraŭ neniiĝo:
    “Mi estas Donald Campbell, mi naskiĝis
    je la mil-okcent-okdek-sesa jaro
    sur la insulo Ling;
    edziĝis mi en la Granda Hotelo,
    Sauchiehall-Strato, Glasgovo.”

## STROFOJ EL MENSMALSANULEJO

    Senŝlosa pordo. —
    Sed kien kuri en
    senhejma mondo?

    Olduloj mute. —
    Ekstere dudek mevoj
    kriĉas panglute.

    Hieraŭ nazon
    mian pugne li celis.
    Nun “bonan tagon.”

    Torĉ', Prometeo
    iam. Nun vojeraras
    al necesejo.

    Hero' de sporto.
    Spurrestas sub kaduko
    boksista forto.
    Nun lia granda ĝojo:
    teo kun dua kuko.

    Sur grandpiano
    Beethoven en malpleno
    de salonego.

    “Ludante mi imagas
    homon sur ĉiu sego.”

    Ŝtonminist' okdekjara
    ellitiĝas la kvaran
    “Labor” atendas.”
    “Ne eblas, ĉar pluvegas.”
    En liton tuj refalas.

    Pensas piulo:
    “Vin blankjakulojn estras
    Beelzebubo.”

## IDEOLOGIOJ

    Piedbruo de kohortoj rigidpaŝaj,
    cenzurmallumo, herezulbruligo.
    klerikoj, demagogoj parolaĉaj:
    ŝajnoponantoj, kaŝe en kunligo.

    Milforme maskas praa malamiko,
    polpego ŝlima sub sociornamo,
    elmara monstro de apokalipso,
    strangolminaco kontraŭ ĉiu amo.

    “Libero kreskas el pafiloj, bomboj.”
    “Ekster la eklezio savo nulas."
    “Kiuj kontraŭas nin estas nehomoj.”
    “Dio (aŭ historio) nin gratulas.”

    Eĉ se mi solas, vojon ne plu vidas,
    Satan', foriru! Dio ne dividas.

## KONTRAŬ BOMBKULTISTOJ

    Eĉ se mi kredus estontecon paradizan,
    kaj se enirbileto
    al tia ĉielo
    kostus eĉ unu bebon disŝiritan,
    mi ĝin redonus (diru vi, pro timo)
    kaj restus kun la forĵetitaj en la ŝlimo.


## PULSO

    Maro ĝis dunoj
    fluas, refalas;
    luno kaj suno
    kaj la sezonoj
    same korbatas.
    La unu vivo
    tra milionoj
    pulsas sen fino.

## MORTINTA POETO (BURNS)

    Koro arda en mondoskuo,
    voĉo viva super la tomboj. —
    Meze de florbedo statuo,
    sur la kapon fekas kolomboj.


## MURO DE ANTONINO

    Ĝis ĉi tio
    sonis botoj
    de imperio
    sklaviganta.
    Super ŝtonoj
    zumas abelo
    sub alaŭdokanta
    ĉielo.

## TOTALISMO

    “Konfesas mi ke mi dum jaroj fie
    perfidis kontraŭ ŝtato kaj parti'”
    (se mi venkintus starus vi ĉi tie,
    kaj vi konfesus same kiel mi).

## APARTHEID

    Nigrul' irinte en preĝejon blankan
    surgenuiĝis. “Rompas vi la leĝon!”
    “Purigas mi la tabularon plankan.”
    “Nu, bone, se vi nur ne faras preĝon”.

## ARMILFARANTO

    Mi faras ilojn por mortigi homojn,
    sed morton kaŭzas eĉ aŭtomobiloj.
    Ĉu kamparane fosu mi terpomojn?
    Oni pli bone pagas por pafiloj.

## AVANGARDO

    Eĉ se ni estas junaj nuloj
    sen propra pens' aŭ emocio,
    ne kulpas ni sed la prauloj
    de paĉjo retren ĝis simio.

## HISTORIO LAŬ HEGEL

    Lernu la sencon
    de historio:
    la Hegelan menson
    studas Dio.
