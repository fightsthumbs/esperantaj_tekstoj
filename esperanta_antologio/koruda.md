# Kuroda Masayuki
**Kuroda Masayuki (1909- ).** Japano; emerita financa sekciestro. Esperantisto de 1949. Prezidanto de Osaka E-Societo 1962-70. Vickomitatestro de KLEG 1962-73. Vicprezidanto de KLEG 1974-81. Premiiĝis en la Belartaj Konkursoj. Verko: Lazur' kristala kaj pluv' susura (originalaj kaj tradukitaj poemoj, 1978).

## MALICE KONTRASTE

*(spleno postduoncentjara)*

    Pompe plenfloris revoj estontaj,
    mire instigis baroj alfrontaj,
    ĉian ĝemsplenon distris nur kino,
    ĝermis amor' ĉe flustroj renkontaj.

    Mond' depresia fride severis,
    vojon trabati orf' sinoferis,
    tage mongajni strebe servutis,
    lerni vespere pene toleris.

    Taskoj kompaktis premtordante,
    mankis liberaj horoj konstante,
    ĉiam tenadis cerbon lucidan,
    scion paradis ŝance pedante.
    En tagoj deksepjaraj.

        Knabon spaliris
        plenfloraj futursonĝoj,
        pase' konspiris.

    Destino nin enpuŝis en militan renkonton,
    forrabis adoleskon, aŭ vundis invalide,
    kaoso postmilita, ah, feroce korfride
    muelis koron generacian en senhonton.

    Griznuboj ĉiam kovris senliman horizonton.
    Pro manka varo trompoj prosperis por inside
    vendaĉi mistifaĵon al laikoj senbride.
    Forfadis sonĝoj nepre en duŝan desaponton.


    Dum krizojn mizeregajn konkeri ni klopodis,
    forflugis tridek jaroj, levante l' vivnivelon.
    Stagniĝis altkreskado, olea ŝok' eksplodis,
    kirlante mondmerkaton en ĝisfundan ŝancelon.
    Tra ŝtormepokoj viro ĉefvivon eluzinta,
    fine emeritiĝis for de ŝlim' labirinta.

        Orfo sensperta
        travivis ŝtormepokojn,
        mens' jam dezerta.

    Ho, emancipon gajnis ĝismortan!
    pelis servuton jam neelportan.
    Horoj abundas, paŭzoj laŭplaĉaj,
    ĝuas matenan troton komfortan.

    Baldaŭ sentaskoj tedas langvore,
    ofte memor' perdiĝas vapore,
    ardan tralegon rompas dormeto,
    lante memfido ŝrumpas korplore.

    Trudas artrit' enfali en splenon,
    vei krepuskan tristan ĉagrenon.
    Junan vigoron se nur regajnus!
    Strebos plu dresi kadukan ĝenon.
    En tagoj sepdekjaraj.

## REUTAO

    Horoj abundas
    pro emancip' ĝismorta,
    tamen profundas
    mond', iritas ofte min
    menso jam senrisorta.
    (1980)
