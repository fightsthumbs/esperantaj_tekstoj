# Edmond Privat
**Privat, Edmond (1889-1962).** Sviso; profesoro, verkisto. Lernis Esperanton en 1903, fondis kun Hodler la gazeton “Juna esperantisto”. Multege laboris por Esperanto; estis prezidanto de UEA kaj redaktoro de “Esperanto”. Prezentis Esperanton al la Ligo de Nacioj ka. Verkis franclingvajn specialistajn verkojn. Verkoj: Karlo (legolibro, 1909); Ce l' koro de Eŭropo (1909); Kursa lernolibro (1909); Vivanta lingvo de vivanta popolo (1910); Du paroladoj (esperantismo, 1911); Pri esperanta literaturo (1912); Tra l' silento (originalaj poemoj, 1912); Ginevra (originala dramo, 1913); Historio de Esperanto (vol.l, 1912; voll, 1927); Vivo de Zamenhof (1920); Hector Hodler, lia vivo kaj lia morto (antaŭparolo, 1928); Esprimo de sentoj en Esperanto (1931); Interpopola konduto (filozofio, 1934); Federala sperto (1958); Junaĝa verkaro (1960).


## ĈU EN TOMBEJO?

    Dum tie vi staris en nigra mantelo
    Kaj ĉerkon en foson aŭskultis degliti,
    Ĉu brilis la suno? Ĉu bluis ĉielo?
    La tombon neniam mi volas viziti.

    Sur tombo violojn vi ŝutis kun ploroj,
    Kaj iu kun rozoj vin iris imiti.
    Mi dankas, amikoj, pro larmoj kaj floroj;
    La tombon mi tamen ne volas viziti.

    Eksidas la vintro, dum falas arĝento,
    Sur krucoj granitaj por longe mediti;
    Kaj kantas la neĝo pri l' dolĉa silento.
    Eĉ nun mi la tombon ne volas viziti.

    Ĉu flanke tombiĝas knabet' sub kolono?
    Ĉu viro maljuna? Ĉu aŭdas vi diri:
    «Jen tombo malriĉa, sen nomo, sen ŝtono»?
    Ho lasu! Mi tien ne volas aliri.

    De kiam vi lasis la ĉerkon en tero
    Se l' tuta tombej' ne fariĝis pli bela,
    Pli gaja, pli riĉa je luma espero,
    Ŝin vane mi serĉus en tombo malhela.

    Ne tie mi serĉos, sed kie ankoraŭ
    Ŝi vivas per amo kaj flego donitaj:
    Sur litoj suferaj, en ĝojo de l' koroj
    En dankaj okuloj, en manoj tenitaj.

    Kaj tial ekfalu sur tombojn la neĝo,
    Aŭ brilu la suno kaj floru la floroj:
    Al ter' apartenas nek amo nek preĝo,
    Kaj ĉerkon nur venkas vivantaj memoroj.

## LASTA KISO

    Vi kien flugas, papilio,
        Tremante kaj rapide?
    Jam mortis rozo kaj lilio
        Kaj venas frost' perfide.

    Flugiloj viaj kvazaŭ lampo
        Briletas en nebulo.
    Vi kion serĉas tra la kampo,
        Perdita somerulo?

    Dezertaj estas la ĝardenoj,
        Tra kiuj vagis amo via.
    Skeletoj ŝajnas la vervenoj
        Sub kverko senfolia.

    Vi kial flugas en malvarmo
        Tra flora la tombejo?
    Sur ĉiu loko pluva larmo
        Nun restas en herbejo:

    Silentas ĉiuj en la nestoj
        Kaj svenis bonodoroj.
    Jam ne batalos vi kun vespoj
        Pri la floretaj koroj.

    Jen restas nur en kampo vasta
        Velkinta krizantemo,
    Sur kiu kiso via lasta
        Mortigos vin en tremo.

## LA TEMPO

    De l' tempo vokite la vent' en aŭtuno
    L' arbaron trasiblas betulojn klinante,
    Kaj orajn foliojn ebriajn de suno
    Kun revoj plej karaj forblovas konstante.

    Forkuras la tempo, forflugas senfine
    Neniam trafante l' estonton celatan.
    Ĝi vivon la nian fortrenas obstine
    Kaj ŝovas nin kvazaŭ ŝafaron pelatan.

    Se restis sur voj' memoraĵo tre kara
    Kaj provas ni posten rigardi kun ploro,
    Nin premas en kuro l' amaso homara,
    Kaj vento forvipas vidaĵon de l' koro.

    «Rapidu!» al tempo junulo jen diras.
    «Ekhaltu!» jen preĝas avulo dolore.
    Al tag' hieraŭa ĉi tiu sopiras,
    Dum tiu morgaŭon alvokas tutkore.

    Sed ridas la tempo pri homaj deziroj
    Kaj iras senzorge, la branĉojn faligas,
    La kapojn blankigas kaj, malgraŭ sopiroj,
    La trunkojn al morto silente kurbigas.

    Kelkfoje revulo, rutinon lacega,
    L' amason kurantan forlasas tagfine
    Kaj monton surrampas, dum suno ruĝega
    La nubojn per oro vualas musline.

    Kaj kantas poeto ... kaj lian kantaĵon
    Al homoj malsupren la vento forprenas;
    Sed baldaŭ la tempo ĉielan vidaĵon
    Forkaŝas kaj lin al kurado retrenas.

    Ĝis morto nin ŝovas la tempo guverne,
    Ĉar, malgraŭ turmento kaj spite sufero
    Nin logas la tempo kaj regos eterne
    Svingante la flagon de l' homa espero.
