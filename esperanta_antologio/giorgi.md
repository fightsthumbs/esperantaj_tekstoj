# Aldo de' Giorgi
**de' Giorgi, Aldo. (1924- ).** Italo. Esperantisto dc 1953. Organizinto de multaj literaturaj konkursoj, Kunlaboranto de tre multaj revuoj. Literatura redaktoro de “Heroldo de Esperanto”. Verko: Pretertempe (poemaro, 1982).

## MI SIDAS RIVERBORDE

    Mi sidas riverborde kaj atendas
    — La saĝo ĉina —
        Oni diras ke
        iam mi vidos
        preterflosi la kadavron
        de mia malamiko
    Mi sidas riverborde kaj atendas
    tiom longa estas la atendado
    ke mi ekdormas
    kaj falas enriveren
        Eble mia malamiko
        sidanta riverborde
        iam vidos...

## LA LASTA ROZO

    Decembras,
    hante
    kaptas min la rememoro
    kiam
    la lasta rozo ruĝis
    en la ĝardeno frostigita.
    En la ĝardeno
    kie prujno varmis
    pro feliĉo enhejma
    kun ŝi.
    Decembras,
    froste
    ruĝas neniu rozo
    en neniu ĝardeno.
    Ruĝas sangogutoj
    el miaj okuloj.
    Surtable larmoj
    ruĝas kiel sango
    sen ŝi.

## FRAŬLA ĈAMBRO

Flava lampo subplafona.
        Tablo, forno, fridujo.
Poto kun restaĵo
            aven-buljona
Seĝo, kaj sur ĝi
        ŝtrumpoj, kalsonoj,
            ĉemiz' ĉifita, pantalonoj
                kaj la dormanta kato.
Ronrono (radiosurogato).

Libroŝranko.
Volumoj senordaj:
            Freud, Proust, Brecht,
                Miĥalski, Sadler, Auld.
Sur la planko
        “Transe” de Lorjak.
Malpura kafa taso,
                    glaso,
                        botelo de konjak'.

Dise
    plumoj, vortar”, kajero.
Mise
    naztuko sur telero.
Cigaredstumpoj
                en la cindrujo
                                kaj ekster ĝi.
        Muŝa zumo.
Ekstere
        noktas plumbe.
Interne
        buljon-vaporo, fumo.
En la silento
            obsede
                    horloĝtiktako:
Sento de malpleno,
            de memkompato.
Frontpaĝe de “Playboy”
            du pimpaj mamoj
                        malpuritanas.
Oblikve sur la vando
                portreto de la “Che”
                                rikanas.

## REVENOS

(Variacioj el Gustavo Bequer)

    Revenos la sunradioj
    kisi vian fenestron
    sed tiuj, kiuj batis
    kontraŭ la vitroj je mia rehejmiĝo,
    tiuj ne revenos.
    Revenos en la bosko la violoj,
    ilian parfumon vi trepide flaros
    sed tiuj, kiuj al ni pri amo flustris,
    tiuj ne revenos.

    Revenos spiralflugi en la malvasta ĉielo
    de la verda kaj kvieta parko la birdetoj
    sed tiuj, kiuj al ni simfoniis,
    tiuj ne revenos.

    Revenos vibrige resonadi
    al viaj oreloj paroloj amaj,
    via koro el sia letargio
    eble revekiĝos.
    Sed muta, adora kaj surgenua,
    kiel oni adoras ĉe altaro Dion,
    kiel mi vin amis,
    ne iluziiĝu:
    tiome kaj tiele
    oni vin ne amos!

## KOŜMARO

    La cigareda fum' volutas
    svaga kaj grizarĝenta.
                            Identa,
    kiel miraĝo nepalpebla
    estas ĉi rememoro.
                        La horo

    la padojn perditajn ne spuras,
    ŝvebas torpora narkoto.
                            Nur koto,
    nur ŝlima kaj stinka laguno
    la paŝojn bar-antaŭas,
                            sed laŭas
    ilin neforigebla strebo
    daŭre rehantanta.
                    Kaj lanta
    falas eksterme la konscio,
    pri kio fat' sentencis.
                        Atencis
    la iluzioj ĉian eblon
    ĉimondan, kaj racion.
                        Nenion
    postlasis amo putriĝinta.
    De ŝia lasta bleko
                    la eĥo
    vunde sarkasma kaj finpunkta
    repikas hist-enire.
                        Delire
    regurdas la admon' drakona:
    Neniam plu! Nek tamen!
                            Nur
                                Amen!
