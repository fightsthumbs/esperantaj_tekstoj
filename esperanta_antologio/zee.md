# Saint-Jules Zee

**Zee, Saint-Jules.** Ĉino. Kunlaborinto de “Literatura mondo” (2a periodo), kaj de diversaj ĉinaj gazetoj post la Dua Mondmilito. Poemoj en Naŭ poetoj (1938). Verkoj: Fajrolumo en la fronto (tradukita romano, 1951); Sovaĝa herbaro (tradukitaj noveloj, 1951) ; La plej forta voĉo de la paco (tradukitaj poemoj, 1952); El ĉina poezio (tradukitaj poemoj, 1980).

## MEZAŬTUNA NOKTO

    Susuras pluv' en foliaro kvazaŭ kante.
    De temp' al tempo sonas glan', falante
    Frape, resalte, rule tra l' tegmenta sulko al la tero:
    Sur la stelkampo nub-ŝafaroj lante
    Sin paŝtas. Tremas iom la aero.

    En duonhelo arbfigur' rigidas
    Kapkline, kiel maljunul' meditas
    Pri siaj oraj tagoj. Kaj luliĝe en la nokta mildo,
    Jen eta nesto interbranĉe sidas,
    Kie flugilan sonĝon kovas birdo.

## LA SORĈA PONTO
    Potencas volo, ĝi liberas eĉ inter kateno.
    Kun vivoĝoj' mi ne bedaŭras danci sur fadeno.

    Dum la vojaĝ', mi jen glitadas kiel silka velo,
    Volupte, somnambule sur la fluo kaj sen celo;

    Jen iras tra l' dezerta vasto, laŭ orbit' kometa,
    Blinde sed spite, por renkonti ĉian sorton preta:

    Ja ĉiu tago estas ŝtupo de la sorĉa ponto,
    Emerĝas ĉiam nova stel' sur nova horizonto.

## ONDOJ

    Nuberoj velas, kaj marfluo ŝvelas.
    Ĉio jubilas sub ĉiel' senbride.
    Ondoj petolas kiel junaj fokoj.
    Jen, ili dispeciĝas elĉerpite
    Sur embuskantaj nigraj rokoj,

    Sed facilmove levas sin denove
    Kun ŝaŭma vest', el ĉielblu'.
    (Ho, ravas la sovaĝa kant' de l' mevoj!
    Ili ĝojkrie vagas ĉiam plu
    Samkiel miaj etaj revoj.)

## SUB LA STELOJ

    El folidens' ekfluas oriola trilo,
    Kaj la ĝardenon jam vualas nebulkrep'.
    Sur la salikaj haroj pendas lunkombilo
    Juvele ornamita per steletoj sep.

    Murmure, salte, ŝvebe, en la duonhel'
    Fonteto herbkovrita jen senĉesas ŝalmi.
    Kaj el la blu' abisma, roza stel'
    Sian flugilan penson komunikas al mi.

    Mia kor-preĝo supreniras per ventport',
    Kiel incens' en ombro de milbranĉa lustro.
    Desupre ĉiam fluas la senvorta vort':
    Unu mistera pulso, unu rava flustro!


## VAGANTA KORO, VAKANTA DOMO

    Ne eĥas homaj paŝoj en la koridor',
    Folioj kirle, svarme falas de saliko,
    La sun' palvanga, lace, en vespera hor',
    Alridas adiaŭon sian de amiko.

    Surmure, langosigelita, malĝoj-kova,
    Horloĝo ensorĉite sonĝas en la ombro:
    Fantomo lumevita de la temp' malnova
    Ŝtelvagas somnambule nun de ĉambr' al ĉambro.

    Vakanta koro foje al vakanta dom'
    Similas: ĉie regas muto kaj krepusko,
    Memoroj tromaturas kiel putra pom",
    Kaj la vivkonstruaĵon kvazaŭ mordas musko.

    Sed io nepalpebla pulsas sub tempŝim',
    Ĉe ĉiu folifal' resonas kor-pavim'.

## SOPIRO

    Mi alligita ŝip' sur ankro,
    ĉiam puŝata de ondskuo,
    senpaciencas kiel kankro
    malsaĝa en malluma truo.

    Kiam revenas suda vento
    kun la hirundoj de lastjaro,
    kaj altas la ĉieltegmento,
    kor' mia estas sur la maro.

    La suno jam alridas kise,
    kaj ondlinioj de palverdo
    jen serpentumas hele-grize
    ĉiam pli foren ĝis vidperdo.

    Ho, mi brulegas de !' deziro
    kiel nuksŝelo iri dance
    sur flua vojo, en sunbrilo
    al mi ne scias kie transe!

## KIOM OFTE

    Ho, kiom ofte la printempon sekvas morna vintro,
    Kaj flora voj' kondukas je la fino nur al marĉ',
    Kaj kiom da Pompejoj dormas sub morttuk' el cindro,
    Kaj gigant-nomoj sub hontŝarĝ'!

    Kaj kiom ofte homoj griziĝintaj en tranĉeo
    Devas forlasi la standardon je la lasta hor',
    Kaj per finkant' ŝafeca jen formiĝas epopeo
    Glorplena pri leona kor"!
