# Stanislav Schulhof
**Schulhof, Stanislav (1864-1919).** Ĉeĥo; dentkuracisto. Vigle partoprenis la lokan movadon. Verkoj: Per espero al despero (originalaj poemoj, 1911); Kion la vivo alportis (originalaj poemoj, 1911); Aŭtunaj floroj (originalaj poemoj, 1912); Bohemaj grenatoj (tradukitaj poemoj, 1920).

## DESPERANTO

    Dolĉe sonas via nova nomo,
    ho Espero! nia bela vorto!
    En la nokto plena je sopiro
    vi, Espero, estas eliksiro,
    sed nur eliksiro sen la forto.

    Kontraŭ ĉio estas vi rimedo,
    kiel kontraŭ superakvo muro,
    sed vi estas sabla bariero,
    ĉiam disfalanta en aero,
    sed ni kredas je vi sen murmuro.

    Tre agrabla vere estas sonĝo,
    ankaŭ sonĝo pri la estonteco,
    pri senĉesa homa harmonio,
    unu amo, unu familio,
    — sukeraĵo por la infaneco.

    Ni atendas vane tempon belan,
    kiam regos sole via nomo.
    En eterna monda karuselo
    vi Espero restos ĉiam stelo,
    ĉiam malproksima por la homo.

    Eĉ se iam jena tempo venos
    post jarmiloj, kaj post miliardo,
    tiam ree homon batos homo,
    sed li batos lin en via nomo —
    ankaŭ kun la stelo sur standardo.

## ĈE LA FORNO

*(Al sinjoro Ed. Kŭhnl)*

    Nun mi ree sidas en la niĉo,
    ree hejme ĉe la propra forno,
    post ekskurso en la vastan mondon,
    mi retrovis mian propran rondon,
    sed en koro restis akra dorno.

    Lumaj revoj, plenaj je la suno
    ekbriletis al mi, soifanto,
    kaj al ili, bela utopio,
    eksoniĝis mia melodio,
    mia longe ripozanta kanto.

    Mondo ŝajnis al mi plej perfekta,
    malaperis ĉie dolorĝemo,
    kaj sur juna, nova, bela tero
    paŝis homoj plenaj je espero,
    ornamitaj per la diademo.

    Ho vi revoj, miaj belaj revoj,
    kial vi disfluis en aero?
    Mi ja vin nur delikate tuŝis
    kaj subite vi sur tero kuŝis,
    sur reala kaj sur kota tero.

    Nun mi sidas ree ĉe la forno
    en la mezo de la familio,
    kaj el mia vundtuŝita koro
    malaperas ankaŭ la memoro
    pri vi, revoj, bela utopio.
 
## KANTO DE L' SKLAVO

    Nun mi hele vidas, ke la sorto mia
    estas alligita al vi per kateno,
    ke mi nune ĉiam kun vi devos iri,
    ke mi certe ne sukcesos jam akiri
    liberecon, mia nova suvereno!

    Multfoje mi forjetis mian plumon,
    eĉ emblemon vian, stelon kvinradian,
    en la koro fajron mi estingi penis,
    sed vi senkompate ĉiam min ekprenis
    kaj min pluen, pluen trenis, sklavon vian.

    Al vi apartenas nune vivo mia,
    ĉio, kion jaroj lasis en la koro;
    vin mi nune sekvas kiel somnambulo,
    tute kontraŭvole, tute sen postulo

    kaj mi jam ne revas eĉ pri laŭr' kaj gloro.
    Kie vi nur prenis tiun sorĉan forton?
    Vi tra landoj marŝas sen la sang' sur glavoj,
    sen kanonoj, nur kun via verda stelo,
    kaj vin malgraŭ tio sekvas sen ribelo
    ĉiam novaj, blinde obeemaj sklavoj.

    Pli kruelan, ol la famaj uzurpantoj
    vi alportis al ni en la mondon moron;
    ili piedbatis homajn liberecojn,
    de la landoj ŝiris partojn, limojn, pecojn,
    sed vi ŝiras el la brustoj nian koron.

## FRANCESCO PETRARCA

    Al vi, eminenta majstro de l' soneto
    mi dediĉas tiun simplan kanton mian
    kaj de poezio formon plej gracian
    mi elektis por ĝi, simpla poeteto.

    Nur malhele, kiel en la silueto
    mi vin vidas, majstro mia, amebrian,
    vian ĉarman Laŭron, ĉastan, abstemian,
    nokte deziranta ie en sekreto.

    Fiame vi sopiris je la kor' de Laŭro,
    sed la ĉarma al vi ĉiam malaperis,
    kiam vi ŝin tuŝi provis delikate;

    tute same, majstro, al mi senkompate,
    kiam certe ĝin jam teni mi esperis,
    glitis for el miaj manoj verda laŭro,
