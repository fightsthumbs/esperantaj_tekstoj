# V. Sutkovoj

**Sutkovoj, V. G.** Sovetiano. Eldonis en 1927 Esperanto-rusan vortaron. per la Centra Komitato de Sovetrespublikara Esperantista Unuiĝo; tie li subtitolas sin “Membro de la Literatura Komisiono de SAT”. En 1927 kaj 1928 li loĝis en Odessa. Poemoj en Naŭ poetoj (1938). Aliaj informoj mankas.

## ETERNE SAMA

    Vi, kara, min vizitis
    En loko malproksima,
    En hele suna tago,
    Kaj mi atendis vin,
    Amike vento glitis,
    Vin, milda kaj intima
    Realo de l' imago,
    Mi vartis en la sin'.

    ... Ĉu povas la krajono,
    Ĉi lignopec' senviva,
    Rakonti ĉiujn vibrojn
    De mia juna kor'?
    Ĉu povas monotono
    De verso nesentiva
    Plenigi paĝojn librajn
    Per dolĉa am-sonor'?

    Ni, kvazaŭ geinfanoj
    Liberaj kaj petolaj,
    Kuradis sur vojetoj,
    Sidiĝis ĉe la mar',
    Dum sur ĉiel' nubetoj
    En ĝojaj karavanoj
    Lanugaj, plume molaj
    Sin miris en ondar'.

    Kaj, poste, en vespero,
    Ekbrilis sorĉe luno
    Sur nigre blua pluŝo
    De l' fora firmament'.
    Malvarma ĝia sfero
    Nin, en la dolĉa kuno,
    Aspergis per la duŝo
    De hela bril-torent'.

    Ni paŝis brak-en-brake
    Ĉe detruita muro,
    Sed en la kor' ĝardeno
    Ekĝermis de l' junaĝ'.
    Sub la piedoj krake
    Ĝemploris gruz-susuro,
    Kaj sajnis ĉi promeno
    Feliĉa am-vojaĝ'.

    Ni poste longe sidis
    Silente, man-en-mane,
    Dum pulsis niaj koroj
    Laŭ sama ritm-akord',
    Kaj nin la pensoj gvidis,
    Torĉantaj talismane,
    Al miraj landoj foraj
    De nigramara bord'.

    Dum la plej ĉasta kiso
    Sigelis nin ĉe l' buŝo,
    Sen fulma sent' volupta,
    For de pasia flam':
    Mi sentis: eta miso,
    Nur unu falsa tuŝo
    Jam estos romp' abrupta
    De nia pura am'.

    Kaj tion ni evitis.
    Ni ne transpasis sojlon,
    Nek levis la kurtenon
    De sur diin' Venus'.
    Ni for de l' ter' gravitis,
    Ŝi serĉis nur konsolon,
    Ŝi serĉis nur subtenon
    Sur mia juna brust'.

    Kaj mi? Ja mia sorto
    Eterne estas sama:
    Sufero por animo,
    Por ne amiva kor'.
    Eterna teda sporto
    Per pilko — am' senama,
    Raket' — intim' kun limo
    En la senreva plor'.

    Min tutan mi ne donas
    Al ama paroksismo,
    Mi, tro senenergia
    Kaj tro senvola hom',
    Nur haltas kaj rezonas
    Starante ĉe l' abismo
    Kaj en decid' racia
    Min jetas al fantom'.

    Kaj mia tuta vivo —
    Nur pala fantomaro,
    Nur vaksa panoptiko
    Kreita de l' imag'.
    Alud' al efektivo,
    Premanta sonĝ' —koŝmaro
    De deliranta psiko,
    Akir' por ĉies sag'.
