# Éva Tófalvi

**Tófalvi, Éva (1947- ).** Hungarino; ĵurnalisto. Diplomiĝis kiel filologo pri Esperanto en la Universitato Eŭotvos Lorand, Budapeŝto, kaj pri la hungara filologio kaj biblioteka scienco. Dum tri jaroj skribis materialojn por la priesperanta elsendado de la Hungara Radio. Premiiĝis en la Belartaj Konkursoj 1978, 1979, 1980, 1981. Ĉefaŭtoro de la romano Kiuj semas plorante, kiu gajnis la premion Raymond Schwartz en 1980.

## MALANTAŬ LA FENESTRO

    Vesperiĝas
        Sur nekonataj vojoj
        vagabondas l' animo
        sur benitaj stelhavaj vojoj
        kie ne devas
        ruĝiĝi vangoj
        balbuti lipoj
        pro sentoj hontindaj
        pro sopiroj kaŝindaj
        Trapasas ĝi la loĝkvartalon
        uniformitajn blokojn
        polmograndajn parkojn
        kure atingas
        larĝan prerion
        kie ĝi paciĝas
        brakumas la tutan firmamenton
        kaj rememoras
        rememoras pri libereco
        Sed baldaŭ malfermiĝas pordo
        la edzo
        petas vespermanĝon
        la infanoj
        ekgapas televidon
            Finiĝas la tago

## LA FORGESITOJ

    Revenadas la forgesitoj
    Dum sonĝevitaj noktoj
    kiam plenlunas
    kiam inundas la riveroj
    kaj sangas la vundoj
    Ili revenadas
    Ĉirkaŭstaras vin
    kvazaŭ ĉerkon la funebrantoj
    Ĉu vi ne timas maljuniĝon?
    ili demandas kaj
    petas lokon en via vivo
