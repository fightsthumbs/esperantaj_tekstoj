# Lucien Jacques Thévenin
**Thévenin, Lucien Jacques (1891-1962).** Franco; komercisto. Esperantisto de 1907. Verkoj: La vana kanto (originalaj poemoj, 1947); Fabloj de La Fontaine (tradukita poezio, 1948).

## MATENA INVITO

    Foriris nigra nokt', foriris la mistero;
    malpezaj blankaj nuboj flirtas en aero,
    ne restu hejme, venu kun mi al ĝardeno,
    vekiĝu, venu, ĉar jam helas la mateno;
    foriris nigra nokt', foriris la mistero!

    Mi volas vidi vin ekstere, senvuala,
    vin amatino mia kun vizaĝo pala,
    kun diafana korp' en vato de nebulo,
    en helo de ĉiel', kun bluo en okulo;
    mi volas vidi vin ekstere, senvuala.

    Kun via blonda har' sunlumon mi komparos,
    odoron de malsek' sur via kapo, flaros:
    al rivereta bruo, via voĉ' similas,
    kaj kiel birda kanto, via rido trilas.
    Kun via blonda har' sunlumon mi komparos.

    Ne restu hejme, venu en ĝardenon sidi.
    La ruĝajn, freŝajn florojn tien venu vidi.
    Sur via ruĝa lipo, freŝa, florodora,
    la guston lasos mi de mia kis' fervora.
    Ne restu hejme, venu en ĝardenon sidi.
