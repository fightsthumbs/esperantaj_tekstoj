# Kjell Walraamoen
**Walraamoen, Kjell.** Norvego; farmisto Aŭtoro ankaŭ norvege. Premiiĝis en literaturaj konkursoj. Verko: Ni devas vivi (poemoj, kun Lina Gabrielli, 1974).


## ĈE VI

    Ĉe vi mi trovis
    la kolkaveton,
    kiu ebligis al mi
    senti pulsobatojn
    kontraŭ la lipoj,
    kiam mi ne plu
    kapablis enteni
    glaciroseton
    en mia koro —

    Ĉe vi,
    kiu portas florojn
    al koro mia
    de rosmalseka
    matenfreŝo
    sur la kampo
    de la Kreinto —

## FLOROJ APUD ABISMO

    Dum frua somermateno
    ŝi iris sur roson,
    intencis kolekti florojn
    por la dimanĉtablo —
    Nudajn maleolojn ŝi havis
    kiujn roslarmoj kisis,
    ŝi glitis sur nudan rokon
    kaj falis ducent futojn
    en ŝtonkrutaĵon —

    Li ne partoprenis,
    li kaŝis sin
    malantaŭ la provizdomo
    kaj jam krepuskis
    kiam la najbaroj
    hejmen ŝin portis
    sub blanka tolaĵo —

    Ĉiun somermatenon
    iras maljuna junulo
    rosvojeton ĝis la roko
    kriante ŝian nomon
    dum sunleviĝo,
    kaj sin preparas
    ke baldaŭ ankaŭ lin
    sub blanka tolaĵo
    oni alportu hejmen —

## AŬTUNKANTO

    Tostu kun mi, amiko mia,
    en tiu ĉi aŭtuno
    de mil aŭtunoj —
    Trinku kun mi for
    de ĉiu amara nektaro
    spite al pensoj
    kaj kompreno —

    Ĉe limo de la aŭtuno
    troviĝas revo
    svingiĝanta
    kiel picearba flagstango
    en vento —

    Sed super mil krevintaj
    florkruĉoj
    kaj korboj,
    ĝisrande plenaj
    de malfrua manao,
    la revo dismaŝiĝas
    kiel putraj fiŝretoj,
    kiuj trenrampas
    laŭ la randbreto —

    Diboĉu kun mi, amiko mia,
    dum tiu ĉi nokto
    de milo da voĉoj,
    antaŭ la noktokorvo
    rigide stangiĝos —

## POSTKANTETO

    La najbaroj faris
    signon de la kruco
    kaj samtempe mokis
    kiam ŝi
    naskis lin
    antaŭ kvindek jaroj —

    La prelato koleris
    kiam li skribis:
    <i>Ŝia kvara
    neleĝa novnaskito —</i>

    Sed kiam la ĉielo
    sereniĝis
    super la milittero
    ĉe Zielona Gora
    kaj krucoj aperis
    plantitaj
    inter la poploj,
    la najbaroj kolektis
    monon
    sufiĉe por marmoro —
    La prelato fieris
    kiam li skribis:
    <i>Mortis por
    la patrolando —</i>

    La lasta foliverdo
    de la somero
    pala pendis
    en la poploj
    kie solis la patrino
    dorsokline
    super la cindro —
