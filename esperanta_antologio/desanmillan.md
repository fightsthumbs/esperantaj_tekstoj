# Rafael de San Millan Alonso

## LA MORALISTO

    Kun mien' serioza kaj severa,
    Per parolad' frapanta kvazaŭ vipo,
    Jetis la moralist' de sia lipo
    La malaprobon, ĉu per voĉ' sincera?

    Diris li — li ne estis hom' malklera —:
    «Virto ja estas kvazaŭ forta ŝipo,
    Rekta baston', nekurbigebla ŝtipo,
    Aŭ konstruaĵo granda, ŝtono-fera.

    Ĉiu malvirto estas demonarto.
    Vinon forlasu, ludon kaj virinon,
    Ĉar de la virt' devenas la bonfarto».

    Sed li, drinkinte, kaj drinkinte vinon,
    Kaj disĵetinte monon per ludkarto,
    Ĵetis sur liton belan amatinon.
