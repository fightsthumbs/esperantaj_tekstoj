# Leopoldo H. Knoedt
**Knoedt, Leopoldo Henrique (1921- ).** Brazilano: emerita industrioficisto. Esperantisto de 1955. Brazila redaktoro de “Fonto”. Premiita en la Beiartaj Konkursoj (1964, 1968). Tradukis La infana raso de Auld en la portugalan. Verkoj: Elektitaj poemoj de Castro Alves (traduko, 1959); La luzidoj (tradukita epopeo, 1981); Kvar tradukoj (kasedo, 1981).

## RESPONDO: ALVOKO AL GUILHERME DE ALMEIDA

—Sin ĉiuj poetoj de l' mondo donadu la manojn!
kaj ĉiuj poetoj de l' mondo rigardu sin fratoj!
— Guilherme de Almeida

    Ne povas de ĉiuj poetoj plektiĝi la manoj,
    nek ĉiuj poetoj kapablas rigardi sin fratoj,
    ĉar unuj naskiĝis hungaroj, aliaj japanoj,
    se versas araboj, nenion komprenas kroatoj.

    Nur kelkaj sin donis la manojn cn plekto amika,
    kaj super limŝtonoj naciaj estigis la rondon,
    per kiu de vintro polusa al varmo tropika
    nun ili en ama brakumo ĉirkaŭas la mondon.
    Nur kelkaj el ili sukcesas por fratoj sin preni,
    ĉar ili transsaltis la baron de lingva diverso;
    nur kelkaj sin povas per lingvo komuna kompreni,
    en kiu egalas de ĉino aŭ anglo la verso.

    Ho princo, tra pordo invita eniru arkanon
    liberan je takso pro raso, nacio aŭ ŝtato;
    per lingvo komuna aŭskultu hungaron, japanon,
    per ĝi vin aŭskultos egale arabo, kroato.
    Al Kalocsay, princ' esperanta, etendu la manon,
    ke ĉiuj el niaj poetoj rigardu vin frato!

 
## LA PERDITA LINGVO

En mondo, paca vivo de longe jam forpasis;
sed iam regis ĉie perfekta harmonio,
aere, mare, tere kaj best' ne beston ĉasis,
komunan lingvon havis samkiel familio.
    Feliĉo troabundis kaj, kiel nun la homoj
    najbaron kaŝobservas, envias kaj priklaĉas,
    de l' malakordo venas unuaj fi-fantomoj,
    kiam de la najbaro la faro jam ne plaĉas.
Pri tio ĉagreniĝis leona moŝto lia;
kunvokis li bestaron, ke ĉiu vidalvide,
lojale, sensofisme prezentu pri l' alia
la plendojn kaj pravigojn, ke juĝu li kaide.
    Aperis la ĝirafo
    kaj plendis, ke la tigro, kunĵure kun la ŝafo,
    primokis ĝin tiele: longeco de la kolo
    tiun de !' krur' superas je pli ol unu colo.
    Kaj poste venis zebro,
    ĝi plendis tre indigne, cn tono de funebro:
    — Demandis min hieno, ĉu estas felo mia
    helbruna flavostria aŭ flava brunostria —
    Viciĝis tuj la koko,
    postulis senkulpigon, ĉar diris kaproboko,
    ke li ne plu precize ĝin vekas ĉe l' aŭroro;
    horloĝon sian devas ripari ĉe l' doktoro.
Abundis plendoj tiaj, infanaj kaj sensencaj,
ne povis la leono eĉ unun kontentigi;
obstinon ne forigis admonoj paciencaj,
la bestojn eĉ minacoj ne eblis prudentigi.
    Decidis do leono transdoni al Kortumo
    la plendojn de l' bestaro. Juĝisto plej Supera
    verdiktu pri aferoj de sia respondumo.
    Ektondris baldaŭ poste la voĉo jupitera:
—Ĉar vi donacon sanktan, parolon komunecan,
profanis kaj misuzis, suferu punon vian:
ekde ĉi tiu tago parolon malsamspecan
vi havu; mi estingas la RONDON FAMILIAN!
    Kaj de tiam unuj blekas,
    gruntas, bojas, krias, mekas,
    hurlas, ronkas, grincas, grakas,
    kokerikas, siblas, kvakas,
    dum aliaj kolombumas,
    fajfas, kveras, ĉirpas, zumas,
    klukas, trilas, henas, pepas,
    muĝas, knaras, kriĉas, bekas,
    kaj miaŭas kaj ululas,
    kaj kukolas kaj rukulas.
