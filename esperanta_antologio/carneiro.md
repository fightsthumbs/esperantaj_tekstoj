# Euclides Carneiro da Silva
**Carneiro da Silva, Euclides (1919- ).** Brazilano; profesoro, tradukisto. Esperantisto de 1950. En 1955, dum la Tria Esperantista Eŭkaristia Mondkunveno, faris paroladon, kiu troviĝas en la Memorlibro de la Kongreso, p. 182-186. Publikigis 32 librojn tradukitajn el la angla, franca, itala kaj hispana lingvoj. Verkoj: Kunmetitaj verboj per sufikso -urm; Kunmetitaj verboj per prefiksoj kaj prefiksoidoj. Portugallingve: Dicionario de locucĉes da Lingua Portuguesa; Dicionario da Giria Brasileira.

## LA FESTENO DE LA VIVO

    Vi plendas ke,
    kiam vi alvenis al la festeno de la vivo,
    ties enirejo estis ŝlosita.
        — Ĉu vi alfrapis?

    Vi senkulpigas vin, ke
    vi vojeraris ĉar la nokto
    estis malluma.
        — Ĉu vi kunportis la lunlumon en via koro?

    Vi protestas kontraŭ la ventego,
    kiu faligis la muron ĉirkaŭantan vian domon.
        — Ĉu vi cementis vian muron?

    Vi malbenas la sunradiojn,
    kiuj, sub libera ĉielo, vin senkompate bruligas.
        — Ĉu vi kreskigis arbojn en via kamparo?

    Vi lamentas ke,
    kiam vi volis doni kison al la sorto,
    ĝi falis senviva antaŭ viaj piedoj.
        — Ĉu vi ne volis prikisi miraĝon?

    Vi pikparolas kontraŭ la abeloj,
    ĉar ili ne elfaris mielon
    en via abelujo.
        — Ĉu vi priplantis florĝardenon ĉirkaŭ
                        via domo?

    Kiam la vojo antaŭ vi
    fariĝas kruta kaj ŝtonplena,
        vi senkuraĝe ekreturnas!
            — Ĉu vi ne antaŭsendis vian koron al via celo?

    Vi vin armas kontraŭ via najbaro,
    kiu priŝtonas vian fenestron!
        — Ĉu vi ne amasigis ŝtonojn antaŭ lia pordo?

    Vi plendas ke,
    kiam vi alvenis al la festeno de la vivo,
    ties enirejo estis ŝlosita.
        — Ĉu vi alfrapis?
