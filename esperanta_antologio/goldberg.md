# Mozes Sh. Goldberg
**Goldberg, Mozes Sh.** Rusa hebreo; verkisto. Esperantistiĝis 1889.  N-ro 282 en la Adresaro. Kontribuis al fruaj revuoj. Aliaj informoj mankas.

## LA TURO BABILONA

    Kial Vi, patroj, en Babilono
        Konstrui turon komencis
    Kaj tre fiere ankaŭ je l' trono
        Ĉiela regi intencis?

    Ĉu jam senfina, vasta, la tero
        Al Vi ne estis sufiĉe?
    Vi ja trankvile kaj sen danĝero
        Ĉirkaŭe vivis feliĉe.

    Kien sin turnis Viaj okuloj,
        Havante lingvon komunan,
    Trovis loĝejon Vi, antaŭuloj,
        Bonegan kaj oportunan!

    Jen al Vi plaĉis monto, jen valo
        Trankvila en Ŝinorujo, —
    Ĉie potenco Via egala
        Kaj ĉie Via patrujo.

    Kial do Vi deziris subite
        De l' val' suriri ĉielon?
    Vi per argilo, brikoj, malsprite
        Atingi pensis la celon?

    Sed entrepreno Via, ho, vana,
        Senfrukta restis je l' fino;
    Tuj ĝin detruis Dia la mano,
        Kondukis Vin al ruino.

    Dum la konstruon Vi diligente
        Plialten levi rapidis,
    Jen Vian lingvon Dio momente
        Je lingvoj mil disdividis!

    Nun jam pri kio unu parolas,
        Komprenas dua nenion,
    Kaj ne sciante, kion li volas,
        Al li venigas alion;

    Unu por l' alta granda konstruo
        Necese brikon bezonas, —
    Ne komprenante lin, jen la dua
        Argilon tuj al li donas.

    Tuj malkonsento, poste batalo
        Fariĝis inter la rondo;
    Tuta l' homar' disiĝis de l' valo
        Diversajn landojn de l' mondo.

    Kvankam jam pasis miloj da jaroj
        De tiu puno de Dio, —
    Regas ankoraŭ inter homaroj
        Malamo, senharmonio.

    Vere la patroj kontraŭ la Dio
        Multege tiam fieris;
    Kial ĝis nun por peko ilia
        Senkulpaj l' idoj suferis?

    Sed ni esperas baldaŭ refondon
        De l' lingvo ĉiunacia,
    Kiel konsolis tutan la mondon
        Jam la profet' Zefania.

    Ĝoje l' espero nin jam karesas,
        Proksiman celon montrante;
    L' internacia lingvo progresas,
        Amikojn ĉie trovante.

    Novajn amikojn voku, amikoj,
        La voko vana ne estos!
    Floras jam flor', ne sole radikoj,
        Je l' frukto baldaŭ ni festos.
