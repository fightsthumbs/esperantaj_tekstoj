# Anonimulo

**Anonimulo.** La poemo “Rozo kaj koro” aperis en “Revuo internacia” (Monata organo de la lingvo Esperanto; ĉefa kunlaboranto I. Scleznjov; responda redaktoro Fr. Ŝidlo), eldonita en Moravujo, n-ro 4, februaro 1903, p.121. La aŭtoron oni indikis kiel iun Ro.


## ROZO KAJ KORO

    Tago estis plensuna kaj varma
        kiel dir' de profeto,
    kaj disfloris belvida kaj ĉarma
        luksoplena rozeto.

    Ĝi ludetis sub pura aero
        plenĝuante bonhoron,
    sed la sun' rigardante al tero
        forbruligis la floron.

    La folioj defalis de l' vento
        kaj defalis al ŝtono,
    kaj cindriĝis en plena silento
        sen espero pri bono.

    Kaj sur loko de falo ĉagrena
        sole musko kresketas,
    kaj ne ludas la vivo ĝojplena,
        vivo tie vegetas.

    Vivo plena de flamo ĉiela
        perdas floron post floro,
    kaj forigas batalo kruela
        idealojn el koro.

    Kaj la koro fariĝas hardita,
        kaj forlasas ĝin flamo,
    ĝi kovriĝas per musko ermita
        de malĉasta sinamo.
