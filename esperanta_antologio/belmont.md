# Leo Belmont
**Belmont, Leo (1865-1941).** Hebreo, unue rusa, poste pollanda ŝtatano; ĵurnalisto, verkisto. Konata nacilingva verkisto kaj redaktoro, kies vera nomo estis Leopold Blumental. Verkis proksimume 100 librojn, inkluzive 3 volumojn da poezio. Jam en 1887 aliĝis al Esperanto, kaj defendis ĝin sur la paĝoj de sia gazeto. Estis prezidanto de la unua E-societo en Peterburgo, kaj ankaŭ de la unua en Varsovio. Verkis multe ankaŭ en Esperanto, kaj kontribuis al diversaj gazetoj. Verko: Sonoj esperantaj (1908). Belmont estis aŭtoro de pola-esperanta gramatiko en mnemonikaj versoj.

## ŜEKSPIR-ADORANTINO

    De maten', knabino sidas
        Kaj Ŝekspiron studas... Van'!
    Ne kombita via haro,
        Ne lavita estas man'...

    Do Ŝekspir' vin pli instruu:
        Malgraŭ sia sort-malbon'
    Lavas manojn Lady Makbet,
        Kombas harojn Desdemon'!
