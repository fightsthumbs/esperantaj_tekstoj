# Gabriel Mora I Arana

**Mora i Arana, Gabriel (1925- ).** Hispana kataluno, ĉefkomizo. Esperantisto de 1951. Esperantista instruisto, kun Diplomo de Hippana E-Federacio 1956. Multfoje prelegisto, kaj diversfoje premiita en literaturaj konkursoj laŭ branĉoj “poezio” kaj “originala prozo: novelo”. Recenzisto, kaj unu el la precipaj organizantoj de la nun- epoka restarigo de la iam famaj Internaciaj Floraj Ludoj, kaj ties juria sekretario. Verko: Calidoscopi de sol i de celistia (katalunlingva poemlibro, 1981).

## TRI NUDAĴOJ DE MODIGLIANI

### Unua portreto
    Parfum' nedifinebla de volupto
    dresita sub diec' de karn' tepida,
    bildigas la realon, sen abrupto
    de roz' oferiĝinta kaj avida.

    Perceptas mi transsalton de la amo
    al duondormaj sferoj de la vivo,
    kie angor' fariĝas fajrreklamo
    de paradiz' dronanta ĉe deklivo.

    Ripozo post cindriĝo de la spasmo;
    amara plaĉ' de mondo sen espero.
    Translim' de nokto kaj entuziasmo
    estas aŭror', el nia belvedero.

    Venus' pro pekoj. Flosas la indulgo.
    L' ekstazo trista estas nur anhelo
    de lum' fuĝinta el la ŝlim' kaj fulgo
    de la palaco via — de l' bordelo.

### Dua portreto
    Vi estas, senkonscie, monda centro
    de graco miksiĝinta kun mizero.
    Ĝarden' de senfruktec', sur via ventro
    floradas post diboĉ' de l' kruda vero.

    Kaj ni rikoltas revon pro soifo;
    sukcenon, larmojn de malofta salo ...
    Vi estas ebenaĵo verda, klifo,
    abism' senfunda — perlo kaj migdalo.

    Oldajn sekretojn de l' eden' vi kirlas,
    el perlamoto de virina koro.
    Inter herbar', aŭ silk', ankoraŭ lirlas
    la tumultema sango de l' amoro.

    Feino de fascin'; kaj ĉielarko;
    reĝino de la nokt' kaj de l' absurdo;
    visceroj kvazaŭ intersekva sparko.
    Je malproksim' muzikas stranga gurdo.

### Tria portreto

    Vi, rekreita en malsana menso
    pro la sufer' ŝirita de l' inspiro,
    senprude nuda — vazo el fajenco —,
    solece, en kuŝej' de pekakiro;

    Vi, sun' flagranta en profunda ŝakto
    de malplenec' spirita kaj ekzilo
    de virinec' tretita sen barakto.
    Ho via bon' sub gruza maltrankvilo!

    Vi, nuda kiel la komenc' kaj fino,
    denove virga, sekretega nodo
    — kun naŭzo sepultita en la sino —,
    indiferenta sur la eŝafodo;

    Vi, senvualigita ĝis la animo,
    vokas la gloron de la senplezuro,
    kaj sur altar' vi estas la viktimo
    pro kota radianta peka spuro.
