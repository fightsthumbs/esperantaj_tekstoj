# Paŭlo Balkanyi
**Balkanyi Paŭlo (1894-1977).** Hungaro; banka kaj komerca funkciulo. Esperantistiĝis 1909. Honora membro de UEA. Aktivulo en la enlanda movado inter la du mondmilitoj; grava revigliginto de la hungara movado post la Dua Mondmilito. Kunlaboris al “Literatura mondo” kaj “Hungara vivo”, En 1921 eldonis la unuan pocmaron de Kalocsay. Ĉefkunlaborinto je Enciklopedio de Esperanto.

## MALESPERO

    Ĉu do indas kredi,
    dolĉajn revojn sendi,
    por ideoj pledi,
    feliĉon atendi?
    Sonĝi pri kompreno
    nenie vidata,
    revi pri alveno
    de homaro frata?...

    Ja ne en ĉielo
    estos la feliĉo
    sed sur kora tero
    brilas gloro, riĉo!
    Ne kiu en nuboj
    serĉas la nenion,
    sed el teraj duboj
    kiu prenas ĉion!

    Por kiu egala
    estas ĉiu horo,
    ĉu tomba, ĉu bala,
    ĉiam flamas koro!
    kiu ne atendas
    ian sorĉon ravan
    kaj volonte vendas
    pro ĝu' virton bravan,
    doloron ne kaŭzas
    elverŝita sango,
    malpuraĵ' ne naŭzas,
    nek frapo sur vango,

    kiu trovas
    por si belan horon
    pripentas neniam
    disrompitan koron,
    kaj por sia bono
    ludas rolon pian,
    sed por bona mono
    vendas kredon sian,
    ŝanĝiĝas principo
    laŭ modargumento,
    kies veloŝipo
    turnas sin laŭ vento:

    jen la feliĉulo,
    la homargvidanto! —
    Estas “malsaĝulo”
    la alivivanto,
    se revas pri veno
    de homaro frata
    kaj pri la kompreno
    nenie vidata,

    se li povas kredi,
    dolĉajn revojn sendi
    por ideoj pledi,
    feliĉon atendi...
    Humile silenti,
    bonan fidon spiri,
    sian pekon penti,
    kun Jezuo iri...
