# Georges E. Maŭra

**Maŭra, Georges E. Pseŭdonimo de Gaston Waringhien (k.v.).** Poemoj en Dekdu poetoj (1934) kaj en “La nica literatura revuo”. Verko: Duonvoĉe (originalaj poemoj, 1939 kaj 1963).

## KVAR IMPRESOJ DE VINTRO

### 1.
    Blanka prujno, sanga suno
    sur la vitroj de l' fenestroj.
        Aer', kristala ŝtono!
### 2.
    Ho, la pluvo de l' mateno!
    Kiel kapo sur kuseno:
        rideto inter larmoj...
### 3.
    Roza lumo el la nuboj,
    tag' decembra grize roza —
        malfrua am' en vivo.

### 4.
    Koton kaj foliojn pikas
    mil mil pingloj delikataj:
        maljuna Pluvo trikas.



 

## TRI IMPRESOJ DE MARO
### 1.
    matene
    En konketo, kiel garnon,
    maro lasis unu larmon
        kaj sun' unu rideton.
### 2.
    vespere
    Piedeto sur la plaĝo,
    spur' facila de junaĝo —
        al kio ŝi sin tiris?
### 3.
    nokte
    Maro, zorga dommastrino,
    faldas re kaj re sen fino
        susure silkajn ondojn.


## EN KONKO DE VINTRO
### 1.
    Suno tra muslino lunas;
    en la herb' eĉ ne leporo
    min amike orelumas;
    akvojn stompas jam vaporo

    Flavas la kronaj' folia.
    Plu hirundoj ne atendis.
    Ankaŭ en animo mia
    la fontanoj eksilentis.

### 2.
    La tago lante pasis kun siaj zorgo-ronĝoj,
    koto sub la piedoj kaj koto en la kor,
    kaj la silento frosta de l' mondo... Glitu for,
    nokta boato sur la oceano de l' sonĝoj!

### 3.

Laŭ l' bulvardo vake malreala
    Pasumante sub dekokto
da pluvgutoj kaj folioj mortaj,
    fantazias mi kun dokto,

ke sur la asfalton siajn vitrojn
    rompis la anĝel' de Cocteau,
kie verdaj, ruĝaj palpebrumas
    la okuloj de la nokto.



### 4.

    Jen frido ĉion fermis en sia blua maso,
    blindiĝ' da briliantoj, miliono da glimoj...
    Unika vivosigno en ĉi steril' sen limoj,
    ĉe vojorando, home elspiras sterkamaso.

### 5.

    Arbobranĉoj sin elstreĉas
    sur la fon' de fajna fum'
    kvazaŭ algoj sur la grizaj
    paĝoj de herbar-album'.

    Moke substreketas suno
    la paŭteton de ĉiel'.
    Vento ludas inter pluvo
    kiel juna spaniel'.

    Inkognite Heba trotas
    en ŝvelpufa jup', kaj post
    ŝi la tuta strat' pendolas
    laŭ la sving' de l' pone-vost'.

### 6.

    Ha! tiu sorĉ-arbaro peladis min revkroze,
    kie el inter palaj filikoj, kun scivolo
    timema, fean kapon elŝovis kapreolo...
    Jam, nur glacikristaloj sur la fenestro, proze.

### 7.

    Vundita lum' ĉe l' vitro.
    La mond' skelete tremas.
    Sed la risortoj ĝemas
    ĝoje ĉe nia lito.

    Kaj viaj mamoj levas
    dupinte la ĉemizon:
    spitante dian vizon,
    via naivo evas.

    Kaj niaj kruroj kuple
    unu l' alian rajdas,
    kaj du animoj kajtas
    en varma bluo supre...

    Miraĝ' de la memoro,
    folioj sub glacio...
    Aĥ! ĉu do gravas io
    krom vi, krom vi, Amoro?

### 8.

    Falu, ho neĝo, falu en longaj flugoj glitaj
    sur la rigidon de la dezertaj horizontoj,
    sur la sordidojn urbajn, niajn sekretajn hontojn.
    kaj la okulojn vakajn de l' popoloj murditaj!

### 9.

    Sur la frida ŝlima globo
    ruliĝas aŭtobus'.
    Skue pendas ĉi homopo
    kun nazoflu' kaj tus'.

    En pejzaĝoj suninundaj
    ĉe silkviola mar'
    sin etendas beloj nudaj
    sub absoluta klar.

### 10.

    Solida sonĝ' de frosto, ebon' kaj diamantoj,
    pura geometrio punktita tra la spacoj,
    flokoj de l' nebulozoj svarmaj je sun-gigantoj —
    ĉu ĉio ĉi, Sinjoro, por kelke da pajacoj?

## AL GONGO DE PRINTEMPO

### 1.

    Adiaŭ, bela buŝ' en duonombro buduara!
    Hel' blua logas min kaj pala voj' kaj herbejsteloj.
    Ascendas blonda perl' en fru-mildiĝo Februara
    kun fajna ornebul' ĉe via krono de kasteloj...
    Adiaŭ — ĉu sen re? — aminde mola bel' Luara!

### 2.

    Foriras mi, vi min delasas;
    resonas voj' sub mia paŝ",
    resonas voĉ' en la orelo:
    ĉu plendas la pase' en kaŝ'?

    Sola mi marŝas brakbalance,
    sen pak' alia ol baston';
    kaj se demandos min ĝendarmoj
    pri la paperoj kaj la mon' —

    “En mia kap' mi tenas riĉon
    da rimoj kaj sentimental',
    kaj kial havi do pasporton?
    Viv' mia estas nur kristal'!”

    Kristala mia kor' reeĥas
    al tuta bunto de natur',
    kaj mi ne scias, ĉu mi kantas
    de ĝojo aŭ de malplezur'.

    Mi iras for al la libero
    de sunamantoj en pilgrim'.
    Foriras mi, kaj ja kunportas
    vian odoron ĉe l' anim'...

### 3.

    Nova sun' la novajn folietojn
    paŝtelizas per helverda tuŝ';
    ĉe l' rigidaj trunko-siluetoj
        freŝiĝis eĉ muska pluŝ'.

    Poploj skizas pli subtilan frondon,
    tremetadas gaje ĵusa ros';
    pura, virga ĉiu spros' — la mondon
        ĉi-nokte kreis Eros'.

    La ŝtonetoj sur la pado blankaj,
    blankaj la nubetoj en la blu'.
    Dian ĝojon ĝui zorgu ankaŭ:
        ĉu morgaŭ estos vi plu?

### 4.

    Haltu ni momente sur ĉi-lasta alto:
    sun' kaj mar' alegras en teogonioj;
    ultramar-ebriaj tordas sin pinioj...
    Nin ĉe l' nuda brusto frapu via ardo,
    mediteranea, molarmila Marto!

### 5.

    en la vento spica
        re via nom
    ĉe la mar kaprica
        via fantom

    via freŝ novica
        perlo en roz
    via ŝvelo cica
        flor de mimoz

    sur la korso nica
        Vi sur la kaj
    sur la voj kornica
        hantas plu kaj

    min ho Eŭridica
        tiras sen fin
    al la rev delica
        de via sin

### 6.

    Verd-ekzalta primaver'
    inter branĉoj okulumas
    la driadojn, kaj akver'
    en kaliko ĉiu lumas.

    Jam moliĝis por amlud'
    la herbej' sub la frakseno;
    blanka bril' de bela nud'
    foje flagras ĉe l' baseno.

    Nin algestas la sezon',
    ke ni kunjubilu. Ĉu ne,
    olda estas la kanzon' —
    sed ĝi kantas ĉiam june...

### 7.

    Aprila Parizio, vin mia kor' sopiras,
    viajn aleojn longajn kun altaj verdaĵ-arkoj,
    vian marmorpopolon da nimfoj kaj monarkoj,
    viajn kanalojn, kie ŝanĝa ĉiel' safiras,
    kaj la dezertan ĉarmon de viaj mutaj parkoj!

### 8.

    “Freŝa lumo fluas inter la antikvaj trunkoj,
        ridetas lagobril'.
    Vidu! l' oriento rozas kiel miaj ungoj,
        eksoras jam April'.

    Sub la nuboj neĝaj kaj la branĉoj verdiĝemaj
        sonoras mia rid'.
    Kial do subfali al bedaŭroj vivoĝenaj
        kaj al jarpeza frid'?

    Sur herbej' tapiŝe sun' leĝeran helon sternas.
        Nur aŭdu al kvivit',
    kiun paravoĉe ĉiu bosko trili lernas:
        ĉu ne por am-invit'?

    Lasu jam la mondon tiel iri, kiel iras,
        kaj zorgu pri neni'.
    Kiom gravas aĝo? Kion serioz' utilas?
        Jen la printemp' kaj mi!”

### 9.

    Ha, la unua brilo de l' junaprila nudo!
        Ha, la printempa revok'!
    La fearoma blovo kun flokoj de lanugo!
        Bruste, ĉi eta sufok'!

    Tulipojn kaj knabinojn rivelas adorindaj
        rave pudora disvolv'.
    Jam pri la temp-urĝado admonas pepoj fringaj:
        baldaŭ ni sinkos al polv'.

    Por siaj amoj Umar postulis ŝafrostaĵon,
        bulkon kaj kruĉon da vin'.
    Al mi sufiĉos, ke vi malfermu la korsaĵon:
        satos mi nur de la vid'.

### 10.

    Trile vibra gaj', ho Majo, plej muzika hor' de la jaro!
    kien sorĉe plu min tiras l' arĉo de via violon'?
    Jen Danub' tra l' verda pusto, sabro sur peltaj' de bojaro,
    ĉirkaŭdancas jen filinoj fluge fajre de frat' madjaro...
    Sed al kiu kiom gravas pigra, kupra ul' de Colon?



 

## JE L' FONTOJ DE AŬTUNO
### 1.
    Virginaj korpoj, mildaj al niaj lantaj amoj,
    ombraj valetoj, pintoj fieraj, glataj plaĝoj,
    perdita paradizo de niaj printempaĝoj,
    por ni ĉu vi jam estas forfermitaj sezamoj?

### 2.

    Sub la severa verda volbo,
    kie nenia kantas bird',
    iras en muta memabsorbo
    mia Sopir' kaj via Bild'.

    Kaj la Sopir' humile plendas
    pri la sufero de soliĝ',
    de kiel longe li atendas
    kaj revas al kara feliĉ'.

    Sed via Bild', iel lontana
    en la silenta ŝveba lum'
    apude plu paŝetas, vana
    al lia kiso kaj brakum'...

### 3.
    Oktobraj poploj laŭ la bordoj
        lasas de supre
    orgojlaj, sian longan ombron
        ondiĝi suple,

    ondiĝi kiel la hartufoj
        de ia niksina
    trupo, se vagas altaj flustroj,
        eĥ' malproksima

    reelvokante el la nimbo
        de ŝiaj blondoj
    la nudan korpon, kies himno
        trans la jarlongoj

    retenas min ĉe l' ludo supla
        de briloj okraj
    kaj bluaj klaroj alge sub la
        poploj oktobraj...

    Tuta tenero kaj mildec',
    el granda amo eta pec' —
        ho sonĝita!

    Ĉe strat' tintanta de l' ŝuet,
    ludevitema siluet' —
        ho dubata!

    Tremo kaj febro kaj deŝir'
    sub akraj klingoj de 1' dezir —
        ho svenonta!

### 5.
    En duonombro de febraj perturboj
    fantomas viaj kurboj.

    Tra sonĝvual' aŭdiĝas la susuroj
    de viaj silkaj kruroj.

    Kaj splenonubon viaj etaj ŝuoj
    boras per lumaj truoj.



### 6.
    Ŝvebas leĝera la or'
        — ludo suna —
    en delikata l' aer'
        fru-aŭtuna.

    Flavo kaj grizo kaj ruĝ',
        fajnaj farboj,
    lukse eksplodas fajriĝ'
        tra la arboj.

    Blankoj ĉe l' lago. Agord'
        lumovibra.
    Ĉie al mia rigard'
        ekvilibra

    ĝojon elvokas alkur'
        de l' aŭtuno,
    ĉar en mi pulsas je l' kor'
        ĉiam juno.

### 7.

    Tri etaj plumoj
    malpezaj en la spaco —
    pafita bird'.

    Du etaj plumoj
    sur via felta ĉapo —
    kisita rid'.

    Unu eta plumo
    ĉe mia inkovazo —
    kaptita rim'.

### 8.
    Kloŝ' en marprofund'
    kaŭre sur la grund?

    skrapas en angor'
    mi iom da or'

    por Vi, ĉi-supre rida,
    ho Ŝaŭmnaskita!

### 9.

    Aĥ, kiel urĝa, kiel brua
    tiu nesatigebla kor'!
        La krepusko muskoŝua
        gvidas jam la tagon for...

    Eklernu ĝojon kaj amaron
    leĝere preni, sen prudent'!
        Unu pom' en la herbaron,
        unu vort' en la silent'...

    Ĉar, fiervole aŭ frivole,
    atendas vin la sama kel'!
        Vangon tuŝas mano mole.
        Tremo de l' unua stel'...

### 10.

    Min ravas plu de l' homa komedi' la naivo;
    la rozoj kaj la roboj mian dediĉon gardas,
    kaj du elastaj lipoj ankoraŭ por mi nardas...
    Min prenu for, ho Dio, antaŭ ol tedus vivo!

## UNUVERSAJ UNIVERSOJ

    Belo — petaloj blondaj kaj tia silentiĝo!
    ⁎
    Ŝminkita buŝ', orfiŝo perdita en la bukloj...
    ⁎
    Aŭtuna parko. Herbo velkanta. Knaba pilko.
    ⁎
    Arda tranĉil' en koro de l' nokto, neĝa luno.
    ⁎
    Aŭroraj kamelioj, eksvarmo da abeloj!
    ⁎
    La silka ŝal' de l' vento sur mia nudo, flirte...
    ⁎
    Teren kristale ŝutas alaŭdo sunpecetojn.
    ⁎
    Ŝtrumpoj, ekzaltaj de la suprensaganta kudro!
    ⁎
    Du vortojn, nur du vortojn, kaj inter ili — fulmon!
    ⁎
    Fianĉe, rozfolioj kun rosa koliero.
    ⁎
    Ne sciis miaj lipoj mirantaj, kie adori...
    ⁎
    Pariz' kun via Sejna skarpo inter la mamoj!
    ⁎
    Pura neĝflago alte sur la lazuro pura.
    ⁎
    Urbnokto lumfarbita kiel Kristnaska arbo.
    ⁎
    Junec', tremanta korbo da fragoj kaj diantoj!
    ⁎
    Frua babil'. Vaporo sur la knabinaj lipoj.
    ⁎
    En la parfuma ombro ĉi larmosala kiso...
    ⁎
    Lo! unu post alia, la vivpetaloj falas.
    ⁎
    Luksa harar', mantelo de nevidata nudo.
    ⁎
    Ŝi, tiel frue, tiel gracila, tra la pluvo.
    ⁎
    Rideto februara, nekonfesata flamo.
    ⁎
    Nokto, domen' stelita kaj okulbril' sub masko.
    ⁎
    Kolonoj sveltaj, mola kupol' — ha, nur genui!
    ⁎
    Supla volupta nimbo, felo el or' vivanta.
    ⁎
    Sur pavimakvo floras nimfeo: stratlanterno.
    ⁎
    En karnon mem de l' vivo, el suko mem, sensate!
    ⁎
    En la tagiĝo frosta perdite, stel' meditas.
    ⁎
    Lumrozoj de l' aŭroro — kaj sub ĝi tia tero!
    ⁎
    La kok' de l' tago pikas unuope la stelgrajnojn.
    ⁎
    Je l' pintoj de l' arĝentaj betuloj lumo kantas.
    ⁎
    La harojn de l' najadoj disligas re printempo.
    ⁎
    En bluo de la nokto silentas la siringoj.
    ⁎
    Templ' el sonora oro, aera simfonio.
    ⁎
    Julio sur la kampojn, mielo varma, pluvas.
    ⁎
    Riĝelo, Fomalhoto, Betelĝuz', Altairo.
    ⁎
    Septembra blu', muaro tajlita de l' hirundoj.
    ⁎
    Abelo lasta zumas super la lasta rozo.
    ⁎
    Odor' de fruktoj mortaj en la muskoj. Oktobro.
    ⁎
    Frosto arĝentofingra la naturlibron fermas.
    ⁎
    Pan, via arda spiro sur miajn urbojn, ame!
    ⁎
    Velurokula vino en tinta glas' ridante.
    ⁎
    Rozaj sakstratoj, kiujn melon' kaj fiŝ' parfumas.
    ⁎
    Glicinaj palpebrumoj, pinĉeto je la koro.
    ⁎
    Al paseret' trinkigas la flako ĉielbluon.
    ⁎
    Skuante rosajn harojn en danco diafana...
    ⁎
    Timema geranio nin gvatas post la vitro.
    ⁎
    Ĉe l' suna put', sitelo da elfluanta freŝo.
    ⁎
    Danub' — Danaa nubo kaj nudo dama — Duna!
    ⁎
    Girlandaj lumjuveloj sur gorĝ' de l' maro, sube.
    ⁎
    Sun', tranaĝinte nokton, ĉe l' bord' orkapon levas.
    ⁎
    Dormon — ignotum mare — mi sen kompaso drivas.
    ⁎
    Morto, florvepro nigra! Morto, senstela sonĝo!
    ⁎
    Ho neĝo, kiel bela vi estos, trans la homoj!
    ⁎


## el E.PISTOLOJ AL LA NICEANO

la dua

*J'en appelle a la posterité*

    Cedinte, mia kara Varingjen',
    al via panegir', mi tenas jen
    en miaj manoj la poembiblion,
    la “Esperantan”, jes, “Antologion”!
    Kaj mi konfesas (iom fruntopeze),
    ke inter tiom da artaĵoj, meze
    de tia elflorado de belstilo,
    mi tuj ekserĉis, ne sen maltrankvilo
    kaj eble eĉ kun iom da jaluzo,
    ĉu spuron tie lasis mia muzo.
    Mi foliumis, foliumis febre,
    ĝis, ĉe paĝturno, kelkaj versoj feble
    aŭdigis memoratan flustron . .. Kristo
    Parnasa! — “Polurita Romantisto”
    ĉe mia nom' jen l' etiket' alkroĉa!
    Nu, polurita, tio flatas fajne;
    sed romantisto, vere! Ĉu verŝajne?
    Mi, kies kant' humilis duonvoĉa,
    kiu min gardis de l' bombasto, preskaŭ
    kiom de l' ĉasto, pesto kaj Unesko!
    Ĉu oni iam vidis min, kun haroj
    distaŭzaj, liri ĉe la ŝtormaj maroj,
    aŭ drivi, svenadante, sur la lagoj?
    Ĉu min albojis iam la vertragoj
    pro amdeklaroj al la frida luno?
    Ĉu himnis mi misterojn de l' mallumo?
    Ho Byron. ho Musset! Mi, ho Novalis!
    sentimentalon vian ne rivalis,
    kaj jamjam la tamtamon ĵetis flamen.
    — Hm! oni diros, ni konsentas; tamen
    de kia timbr' aŭ ton' via muziko?
    Ĉu vi pretendus al “metafiziko”?
    Al ni viaj titoloj ŝajnas povri.
    En viaj versoj eblas ja malkovri
    jen anapestojn kelkajn aŭ daktilojn,
    sed anakondojn, sed pterodaktilojn?
    La stegosaŭrojn vi ne bredas horde;
    vi ne modelis per profetaj manoj
    la hidan ŝlimon de l' praoceanoj;
    vi ne vibrigis emociakorde
    la vervajn gruntojn de la kavernhomoj:
    “umpfr, hrraĥ, kŝunks, ngoŭĉj” — ĉi tiuj vortatomoj
    de la estonta milda Esperanto.
    Vi ja parolis, eĉ kun tro da vanto,
    pri flirtoj kun ravantaj brunaj beboj,
    sed eĉ ne verson ĉizis pri l' ameboj,
    ĉi simboletoj de la kosmaj streboj!
    Al via muz' nur rozoj estis nutro:
    da dolĉoj tiaj ni jam legis, nu, tro.
    Aĥ la vomaĵoj, ruktoj, spermo, putro!
    Jen la flagvortoj, jen la moto ŝika
    de l' pura poezi' metafizika —
    kaj tro fizika, eble sanapsika
    ŝi estas, por atingi al ĉi suproj.
    Ĉar, se la veron diri, ni suspektas,
    ke vian verkon ĉe l' radik' difektas
    plej grava inter ĉiaj malsalubroj:
    tiu mani' arkaja de l' klareco.
    Pretekste, ke por lingv' internacia,
    unika ja en sia cel' kaj speco,
    povas ekzisti nul pravig' alia
    ol servi homojn por interkompreno,
    vi volus, nu, ke la spirit' konscia
    al arto mem sin trudu suvereno,
    kvazaŭ ni vivus en jarcent' deknaŭa
    kaj ĉie regus ordo sen mistero,
    kvazaŭ Ĥaos' ne estus la utero
    vulkana, kie bolas bel' morgaŭa,
    kvazaŭ alion krom absurd' kaj naŭzo
    haladzus mondo sen destin', sen kaŭzo!
    — Ho pravaj kritikantoj, mi konfesas
    pri grandaj miaj pekoj; eĉ herezas
    ĝis pensi plu, ke la muzik' konkreta,
    la senfigura pentro, la proleta
    subrealismo 'stas nur dekadenco
    de l' art'; ke danco iĝis geatenco
    sovaĝa al la harmoni' beltakta;
    televizi' dormigas min; l' abstrakta
    skulpturo iel lasas min glacia;
    kaj la “mobiloj” el dratar', per sia
    frivola turniĝado, vane gestas
    al mia senatento. Kio restas
    al mi, se ne bedaŭri esti tio,
    kio mi estas, ĉu ne? sen partio,
    sen skolo, sen patrono, kaj sen ismo,
    malfrua fil' de 1' olda paganismo . ..
    Mi ne kolerus do al mia juna
    kunbardo, nek al lia oportuna,
    sed iom simpla klasifiko pri mi,
    se ne sukcesus io min deprimi:
    lia malvarma, tranĉa maniero
    almeti jam al mia kariero
    la finan punkton: “ankaŭ lin englutis
    milito”. Jen! LIUTIS KAJ KAPUTIS —
    kvazaŭ en la antikva epitafo.
    Kun sia mieneto de serafo,
    en mortotuk" li min trankvile ligas.
    Ne tiel oni homojn enterigas!
    Kiel barbare buĉas tiu Skoto!
    Sed ne mutigos min silent-bojkoto:
    pri mia mort' ankoraŭ mi ne aŭdis!
    Amik', ne kredu, kion tiu Aŭldis;
    mi spiras, vivas, kaj por vin konvinki
    ne lasi min en la nenion sinki,
    kaj por je l' klaĉo igi lin bedaŭra,
    jen kelke plu de
        via

G. E. Maŭra

## FRAGMENTOJ EL LA “KOSMONOMANIO”

### PARTO IX. LA FAT-RASO

El la Kanto 12a: *Majogenezo*

    ...Ĉio kirliĝis, ekde nebuloz' ĝis atomo.
    La Tero modlis mole l' unuajn fosiliojn.
    Kaj la amebo fajfis, frotante la ciliojn:
    “All right! Nunmehr, avanti! En route al la homo!”

El la Kanto 333a: Ateologio

    ...La artfajraĵoj ŝprucis en la kurba senlimo:
    La monstraj saŭroj lame forlasis la podion;
    sed plumpa Prasimio ŝirante sin el ŝlimo:
    “Nu vetu, ke mi kreos laŭ mia bildo Dion!”

El la Kanto 6969a: Sexcelsior

    ...Vidante la fratinojn kun ĉimpanzinoj ludi,
    Kain' meditis: “Sombra elekto, por konkludi
    kaj pagi mian ŝuldon al la evolucio,
    nur inter sangadulto kaj bestkopulacio!”

*(ne fininda)*
