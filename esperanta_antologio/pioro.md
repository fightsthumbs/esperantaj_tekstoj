# Julia Pioro
**Pioro, Julia (1902- ).** Polino. Esperantisto de 1956. Noveloj kaj poemoj en multaj diversaj gazetoj. Verkoj (krom pluraj poemaroj multobligite): El tero kaj etero (novelaro, 1964); llieroglifo (novelaro, 1979); Fenestro kristala (noveloj kaj poemoj, 1981).


## VESPERO EN LA URBO

    Sur la spegul-asfaltoj
    kruciĝas spadoj de neonoj —
    jen aleo de lumoj
    inter sennombraj dueloj!
    Kion vi flustras sub nigra flugilo de ĉapelo?

    Anonima princino de la nokto...
    vi tiel amas la spektaklojn!
    Ne-modan lunon forĵetu en la arkivejon!
    Lumigu tutan urbon per elektronaj cerboj!
    Sur la asfalton puŝu la pensantajn maŝinojn...
    ke ili pafu en Kosmon!
    Super la gravitacio...
    Anonima princino de la nokto,
    kiel vi amas la spektaklojn!
    Anonima princino... vin admiras
    nokta viv-amfiteatro!

## LA SOMERO

        Bruligitan torĉon ĵetis suno
        sub la palisaron...
        inter miozotoj kaj urtikoj,
        inter herbaĉoj, sovaĝaj vagantoj.
            La purpuro pompas sur la floroj,
            inter sunradioj saltas ĝojo,
            en lukso brila kaj belega
            reĝa suno flugas tra la spaco!


        Kaj mizeruloj plendas sub la palisaro...
            Kiam luno, bona kuracisto
            alvenas por sanigi vundojn,
            levu kapon, miozoto blua,
            via verda sango freŝe fluos.
        Nigra beladono! La konsolo
        iros al vi tra densaĵo:
        viajn rompitajn branĉetojn
        arĝenta fadeno riparos.
        La Vizaĝo kore ridetante lekas vundojn sub la palisaro...

## KOLORA NOKTO

    velura kato-nokto
    tuŝis la fenestron,
    trinkis el nevidebla poto
    fridan lakton...
    sur verda neon-radio
    streĉis nigran voston
    kaj trempis piedeton
    en nigra banujo;
    kiam ĉielon noktan
    enfluis plena luno
    fiksis orajn okulojn
    en arĝentan diskon...
    antenojn — pintajn orelojn
    streĉis supren forte
    por saluti flustrojn
    de nigre-blanka orkestro...

## BLINDA ĤARONO

        Mi gvidas vin
        al renkonto kun la morto...
        vi rifuzas?... ĉio paliĝas
        antaŭ tiuj rondoj de dancanta lumo,
        antaŭ tiu fajro interregna,
        kie flamas tero, ĉielo, kaj steloj
        en la komuna brulego...
        sed vi rifuzas...
        blinde vagas Ĥarono
        inter lumaj kaskadoj,
        ne povante distingi mortintojn...
        la boato fluas malplena
        sur ondoj de venkita Stikso...
    sed vi rifuzas...
    vi volas stari
    kun frunto apogita
    je ne transirebla muro
    kaj atendi...
    ĝis kiam brutala mano frakasos vian vizaĝon...

## LAKTA MATENO

    En tiu lakta mateno
    kiam radioj trabrilas,
    branĉeto kun rosaj gutoj
    en suna gelateno fandiĝas...
    en tiu lakta nebulo
    kun sunradioj miksita
    ne povas moviĝi branĉoj...
    fiksitaj en plasmo suna.

## LA DOMO

        Malhelblua monto
        tremetis
        pro interna fajro —
        ĉizita fono en memoro...
        via domo
        (mia domo)
        vin atendas —
        mia koro,
        branĉeto vinbereja,
        ĉirkaŭplektis vandon...
            eniru!
        kiam ekbrilos lumoj de urboj,
        kiam nur flagretantaj steloj
        estos viaj kamaradoj,
        kiam stelo de soleco apogeas,
            eniru!
        lume estos en via domo
        kaj en la poto
        freŝe disvolvita floro —
        mia signo...

            demetu kovrilon de via koro!
            alvenas la inspiro...


## LA VUNDO NE POVAS CIKATRIĜI...

    La vundo ne povas cikatriĝi...
    Ĝi sangas ĉerande kaj
    streĉas ĝin puso...
    Malhela nokto estis ja fatala;
    persekutantojn kronis triumfa festono!
    La manoj de l' Justo estas okupitaj, dum
    pretas en nokto la ponardo...

    La vundo ne povas cikatriĝi...
    Voĉoj de juĝistoj teraj laŭte sonas:
    Ni akuzas, ni kondamnas, ni akuzas!
    En malhela ĉelo sidas kondamnito
    pendigota morgaŭ...
    Kion pensi? Ĉu li iom pensas?
    Kion vidi? Ĉu li iom vidas?
    Ĉu aŭdas voĉon de abismo?
    Ĉu nur paŝojn malrapidajn dc gardisto?
    La vundo ne povas cikatriĝi...
    La vundo ne povas cikatriĝi
    pro malhela, ĉiam minacanta sorto...
    Dormu, la Justeco? Ni ekvidis fundon,
    La juĝistoj povas jam ripozi!
    Pendŝnuro estis sur pesil-telero
    kaj premis ĝin malsupren,
    jubilas la infero...
    Tremanta en mallumo la Justeco ligas
    al okuloj vindon.
    La vundo ne povas cikatriĝi...
    Forĵetu la rubandon! Kial vi ne povas rigardi
    la kondamniton sur la eŝafodo?

    Vi diras: morgaŭ! Morgaŭ estos bone...
    Sed hodiaŭ?! Hodiaŭ tenas
    glavon Leĝo Nokta!
    La vundo ne povas cikatriĝi...

    La vundo ne povas cikatriĝi,
    ĉar malhela nokto ĉie regas,
    ĉar nigra nebulozo alvenas
    peza per ŝarĝo veneniga.
    Ĉu neevitebla estas batalo krima?
    Ĉu l' mond' jam estanta ĉiam devas
    detrui seke freŝan, vivan burĝonon?
    Koto jen la jusa ĉasta neĝo,
    la vundo ne povas cikatriĝi...
    Ĉagrene Donkiĥotoj rajdas tra nebulo
    por ataki ventmuelilojn;
    torentas kara sango,
    kiam lancoj tragike trapikas la vakuon...
    La vundo ne povas cikatriĝi...
    La bruado de !” armiloj korojn tordas;
    ĉagrene Donkiĥotoj rompis lancojn, kaj
    la koroj ne trovas trankvilon,
    ŝanceliĝas la sopir' malforta...
    La vundo ne povas cikatriĝi...
    Lumo de flagretantaj fulmoj,
    kiu iluminas miraĝon ĉiopovan!
    Gvidu al Realo!
    En Ne-Realo kusaŝ profunde
    kaŝita eĝo de la spado,
    kies ekbato vundas,
    kaj la vundo ne povas cikatriĝi...

    La vundo ĉiam renoviĝas, renoviĝas,
    ĉiam fluas freŝa sango;
    sur la tombo de Dio Nekonata
    abunde kreskas vivo...
    sed vundoj malrapide resaniĝas
    pro larĝaj, profundaj cikatroj...

## ORA SONĜO

        Oraj harplektaĵoj
        de tilioj trempitaj
        en bluo ĉiela...
        ora sonĝo frapanta
        al muroj orumitaj
        per ora ombrelo...

        La domo kiu silentas
        sub hajlo de la sonoj,
        blindigitaj vitroj fenestraj
        sub la vango de steloj...
        abelo en ora arbaro
        serĉanta vane abelujon...

    ŝpinas la oran mondon suna araneo!

        Lulas sur fal-ombrelo
        diafanan teksaĵon —
        mond-miraĝo spiras
        en ora, suna polvo,
        kaj la feino iras
        sur ora tapiŝo...

    la oran mondon sonĝis suna araneo...

        Jam nestiĝis
        en dikaj branĉoj
        araneo...
        okulaĉoj lupaj
        brilis sub densaĵo...
        jam estingiĝis
        ora mondo,
        la suna teksaĵo,
        kaj pala luno
        flagras en frua vespero...

## LA VESPERO

    La vespero silente alvenas,
    la domo kaŭras en malhelo...
    al mia pordo iu frapas:
    nekonata, ĉiutaga gasto.

        Ni sidiĝu kune ĉe la tablo,
        kaj dividu panon de la amo,
        malĉeestas ĉiutaga manĝo,
        inter ni — benita silento.

    La domo kaŭras en malhelo,
    sidas la gasto en medito,
    inter ni — interna komuneco,
    inter ni — estingiĝas sopiro...

## MEDITO

            Ruĝaj malvoj,
            heliantoj
            kriantaj post taglumo .
            silento
            de maturiĝantaj fruktoj...
            horoj,
            kiuj trapaŝas,
            birdoj,
            kiuj traflugas...
    (kiel kribriĝas tempo en manoj de Vanteco!)
            ho, domo!
            ligna domo
            kun pordo fermita
            (senkonscia sopiro),
            kies klinkon
            premas la vento...
    sur la sojlo meditas Aŭtuno
    kun manoj interplektitaj...
