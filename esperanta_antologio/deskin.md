# Georgo Deŝkin
**Deŝkin, Georgo (1891-1967).** Ruso; oficisto. Esperantisto de 1908. Verkis poemojn ankaŭ en la rusa lingvo. Verkoj: Versaĵoj (poemoj, 1912); Elektitaj versaĵoj 1909-1956 (poemoj, 1957).


## el MARAJ SKIZOJ

    Flugas mevoj super maro,
    Blankaj, blankaj mevoj.
    Post ilia ĝoja aro
    Flugas miaj revoj.

    Blankaj mevoj flugas alte,
    Alte super ondo,
    Kaj senlace, kaj senhalte
    Al mirinda mondo
    Flugas miaj revoj,
    Kiel blankaj mevoj...

## MI VOLUS ESTI SOLA

    Mi volus esti sola... Al mi jam tedis vivo,
    Al mi jam tedis vivo, bruanta kiel ond'.
    Min tro turmentas sorto, malĝoj' de efektivo,
    Mi revas pri alia — feliĉa, bela mond'.

    Reveno de printempo al mi nenion donas,
    Al mi nenion donas brilanta sunradi?'.
    Vi aŭdas mian kanton? — Ĝi malespere sonas;
    Enuo kaj sopiro en ĝia melodi'.

    Al mi jam tedis vivo... Mi estas tiel juna,
    Mi estas tiel juna, sed kun turment' en kor'...
    Ho, kiam — do ekbrilos por mi radio suna?
    Ho, kiam liberiĝos de kora mi dolor'?...
