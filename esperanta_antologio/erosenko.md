# Vasilij Eroŝenko
**Eroŝenko, Vasilij Jakovleviĉ (1890-1952).** Ruso; instruisto. Blindulo, kiu instruis en multaj landoj de Azio kaj Eŭropo. Longtempe loĝis en Japanujo. Liaj rakontoj aperis ankaŭ japane, ĉine, ruse kaj ukraine. Verkoj: Ĝemo de unu soleca animo (1923); Turo por fal: (1923); Rakontoj de velkinta folio (1923); Rakontoj de Eroŝenko (1970); Lumo kaj ombro (1979); Tundro ĝemas (rakontoj, 1980); Malvasta kaĝo (tradukita de Miyamoto masao, 1981); Stranga kato (rakontoj el la japana, 1983).

## ANTAŬDIRO DE LA CIGANINO

    Mia kara, mia bona,
    mia nobla belulin'!
    Ciganino diras veron,
    ciganin' ne trompas vin.

    Scias mi knabinajn revojn,
    la sekretojn de la kor'.
    Scias mi pri malfeliĉo,
    scias mi pri amdolor'.

    Kredas vi, ke la feliĉo
    estas via vera sort'.
    Kredas, ke belec' kaj amo
    akompanos vin ĝis mort.

    Kredas vi, ke ne ŝanĝiĝas
    vira amo sub la sun'.
    Kredas vi, ke la amikoj
    ne perfidos sub la lun'.

    Kredas vi, sed mia kara,
    mia nobla belulin'!
    Kredu min, mi diros veron,
    ciganin' ne trompos vin.

    Daŭra amo, daŭra ĝojo
    estas vana belesper':
    En la mond' ŝanĝiĝas ĉio;
    ĉio pasas sur la ter'.

    Pro l' amat', pro la amikoj
    venos plej malĝoja hor'.
    Kaj por ĉiam nur sopiro
    restos en la juna kor'.

    Mia kara, mia bona,
    vin kompatas ciganin':
    Plej fidataj vin perfidos,
    Plej amataj trompos vin,

    Mia kara, mia bona,
    kompatinda belulin'!
    Ciganino vin kompatas,
    sed ne povas helpi vin.

    Ne ekzistas ja sorĉado
    kontraŭ la fatala mort'.
    Ne ekzistas talismanoj
    kontraŭ malbenita sort'.

    Sed memoru, ne forgesu,
    mia kara belulin!
    Estas io en la mondo,
    kio ne perfidos vin.

    Tio estas la ponardo,
    tio estas mortvenen';
    kiam ĉio vin perfidos,
    ili estos vera ben'.

    Vi memoru, ne forgesu,
    mia nobla belulin'!
    En la venĝ' ponard' vin helpos,
    mortvenen' ne trompos vin.

    Mia kara, mia bona,
    mia nobla belulin'!
    Ciganino diras veron,
    ciganin' ne trompos vin.
