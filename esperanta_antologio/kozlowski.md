# Czeslaw Kozlowski
**Kozlowski, Czeslaw (1894-1956).** Polo; verkisto, redaktoro. Dum siaj lernojaroj antaŭ la Unua Mondmilito okupiĝis pri Esperanto, sed poste forlasis ĝin. Konita en nacilingvaj rondoj, precipe kiel tradukisto. Verko: Petaloj (originalaj poemoj, 1912).

## L' UNUA

    Nokto malvarma, seka kaj funebra
    Premis la teron; lunon kaŝis nubo.
    Ĉiuj jam dormis kaj mi estis sola...
    Tiam ektremis mi per tremo febra:
    Al mi alvenis la unua dubo!
    Unua dubo... terura, funebra
    Al mi alvenis... kaj mi estis sola...

    Kaj ne aŭdiĝis por mi vort' konsola.
    Hidro cinika, la nekredo — venis;
    Kaj pro teruro la spirito svenis,
    Pro emocio tremis korp' malforta,
    Okulojn miajn kovris griza nubo:
    Sur min falegis la destino sorta,
    Al mi alvenis la unua dubo.

    Sangon trinkanta, avida inkubo ...
    Ruza, malica — ĝi malfermis pordon,
    Venis, renversis la spiritan ordon,
    Pelis trankvilon, pelis kvietecon...

    De vaz' rompita mi vidadis pecon:
    Bela ankoraŭ, sed ne plu valora...
    Same kred' mia pri la Di', animo
    Falis — kaj kuŝis: alloga ankoraŭ, —
    Ne plu bezona...

                        Malplenaĵ' sen limo
    Min ĉirkaŭvolvis... penetranta, vasta.
    Ĉio nur ŝajnis malpuraj' aŭ ŝimo,
    Tutan viv-ĝojon suĉis la inkubo,
    Krevis de Kredo la fadeno lasta,
    Enradikiĝis la unua dubo...

## PINGLOPIKETOJ

    Tiom da etaj doloroj! kaj ĉiu al koro rapidas!
    Tiom malgrandaj, ke, vere, pri ili ne indas paroli.
    Tamen ĉi tiuj vundetoj lacigas min kaj malpermesas,
    Ke mi akceptu kuraĝe pli grandan, pli noblan doloron.
