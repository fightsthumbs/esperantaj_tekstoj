# Wilfred B. Johnson

Johnson, Wilfred B. (1903- ). Anglo; instruisto. Aliĝis al Esperanto en 1924, ĉesis aktivi en la movado, pro devigaj personaj cirkonstancoj, en 1934. Kontribuis al “Literatura mondo” (2a periodo), kaj kunlaboris en Enciklopedio de Esperanto. Verko: Prologo al la rakontoj de Canterbury (traduko, 1980).

## DU SONETOJ

### I

    Mallume griza tago pluvminaca
    Vesperon fruan falsis dum tagmezo,
    Kaj eĉ la febran urbon ĝia pezo
    Ŝajnigis somnambulo morte laca.

    Surstrate la trafiko pruvis brue
    Normalan vivon de la urbgiganto;
    Sed kvazaŭ ĝojperdinta funebranto,
    Rutinon sian sekvis ĝi enue.

    Subite al la urbo venis lumo:
    Penetris suno sian nubembuskon,
    Venkante per heliga palpebrumo
    La grizajn apation kaj krepuskon.

    Ho, Suno mia, faru reaperon
    Kaj pelu for tro fruan viv-vesperon!

### II

    Plezure mi atendis vin hodiaŭ,
    Vagante sur perono stacidoma;
    Ĉar tie regis sento varme homa—
    «Bonvenon!» oni kriis, kaj: «Adiaŭ!»

    Okulojn delikate nebuligis
    Disiĝo de amata forironto,
    Kaj amikaro, ĝoja pro renkonto,
    Kelkope siajn brakojn interligis.

    Momente mi ekdubis pri l' sincero,
    Trovinte ĝin ĉe homoj nekutima.
    Tro ofte sub la ĉarmo de l' ekstero
    Maskiĝas nur perfid' malgrandanima.

    Sed ĝuste tiam venis vi, amiko, —
    Forflugis dub', kaj mortis la ciniko!
