# Nicolino Rossi

**Rossi, Nicolino (1939- )**. Sanmarina civitano; hotelsekretario. Esperantisto de 1962. Diplomito de Itala Instituto de Esperanto en 1967. Membro kaj kunlaboranto de la itala literatura rondo "La Patrolo" de 1969 ĝis ĝia malfondiĝo en 1979-80. Ano de la redakcia stabo de “Literatura foiro”. Esperanto-instruisto kaj kursgvidanto en Napolo. Gvidis kaj gvidas televidkursojn de Esperanto ĉe loka televidentrepreno en la Napola regiono. Verkoj: *La doloro* (traduko, 1975); *Sur la vivopado* (originala poemaro, 1980).

## ĈU ŜAFI?

        Mi servute, senrefute
        al raci' obeas.
        Mi deĵoras, domlaboras
        kaj neniam veas.
    Mi viv-vervas, mastrojn servas
    profesihonore.
    Min ja flatas, ekspluatas
    ili tuifervore.
        Produktado, ĉi dentrado
        maĉas min primoko.
        Monakiro, ĉi deliro
        kaptas min sufoke.

    Sed la mono sur la trono
    pli kaj pli ja dias:
    minofere, senespere
    mi adoron krias.
        Televidon kaj memfidon
        mi per mon' aĉetas,
        lavmaŝino, semajnfino
        same por mi pretas;
    veturilon, sunobrilon
    mi per mon' akiras;
    belaj vestoj, stultaj festoj
    ĉirkaŭ min nun giras:
        somerumi, pipon fumi
        ja per mon' nun cblas
        je seks' riĉi kaj feliĉi
        nun realigeblas;
        al Nirvano mi per mano
        jam per mono tuŝas
        kaj l' animo ekster timo
        per la mono kuŝas.
    Prostitue, sentoskue
    mi por mono agus,
    altan prezon, ja herezon
    mi per mono pagus.
        Sed interne, animkerne
        ĉu ne restas sento
        de ribelo de forpelo
        al ĉi monturmento?
    Ĉu malsaĝe, senkuraĝe
    mi pludaŭru ŝafi?
    Ĉi inklinon, monmorfinon
    kiel el mi lavi?
        Ĉifonvesta, senatesta
        vivu mi ermite,
        ol monĝui, prostitui
        min al mon' vendite.

## AL VJETNAMIO

    Ĉu vi ne aŭdis simfonion
        de funebro
            en tenebro nokta?

                La fingroj ostaj de la Morto
                    pinĉis kordon
                        de gitaro morna.

                            Akordon ploran portas vento
                                tra dezertaj
                                    kampoj detruitaj,


                                        tra kripligitaj urboj splenaj,
                                        kie paŝas
                                            muta nur doloro.

                                            Homa furoro rce semis
                                                    blinde, stulte,
                                            grajnoj de l' detruo

                                                kaj eĉ la Morto miras gape
                                            en vakuon
                                        pri l' kadavroj stumpaj,

                                    ornamo nura de ĉi lando
                                dishakita
                            pluge de mil bomboj.

                        Simfonio de sangaj tomboj:
                    hontosigno
                de l' homaro tuta.

            Arpeĝo de gitaro, trista
        ploropreĝo
    migras traaere.

## LA TAGOJN SOMNAMBULE MI PASIGAS

    La tagojn somnambule
    mi pasigas.
    Laboron mi plenumas
    kvazaŭ roboto,
    senelane,
    seninterese,
    forgese pri la mondo
    min ĉirkaŭa.
    Matene kissalutas
    mi l' edzinon,
    la fileton brupetolan.
    Vespere mi revenc
    samon faras.
    Dumnokte mi sendorme
    la blindigajn dezertojn
    de l” sopiro senkonsola
    ektravadas,
    postkure al fatamorganoj
    moke trompaj
    pri vi, junu!” de l” revoj miaj.
    Ĉe la flav-blankaj
    horizontoj
    de la dezertoj mensaj
    aperas majesta via korpo
    nuda, lascive invita,
    amorekscita.
    Angore, spasme, min vundŝire
    la dezerton mi trakuras
    por vin brakume ĉirkaŭkisi
    sed jam senspuras la miraĝo,
    aliiĝis la figuro,
    kun teruro mi nun vidas,
    ke skeleto moke, ŝoke
    al mi grimac-rikanas . . :
    Kaj jam forflugis nokto
    kaj mateno la rutinon renovigas,
    dum mil kaj mil deziroj
    min al vi alligas sencskape.
    Mi leviĝis ĉi-matene
    kaj ekkaptis min deziro
    hurli vian nomon, knabo,
    al la frida vento de decembro.
        Jarofino. Inventaro kaj bilancoj
        skribotable atendas
        kontribuon...
        Kor' ekplendas, mi repuŝas
        la enuon,
        eklaboras pri ciferoj senanime sekaj
        sed lumcroj kaŝintime
        tra la menso breĉas...
    Via nom' ekŝvelas, soras,
    alvelas la sopirojn,
    altrumpetas la dezirojn,
    la amhorojn,
    la amorojn,
    la orojn kaj arĝentojn
    de l' kunesto,
    la vibrantajn elokventojn
    la l' karesoj
    la sinforgesojn
    en purakva klaro
    de la amo-ĝojo.
    Jarofino. Fin' de l' vojo.
    Necesus inventaro kaj bilanco
    pri ĉi cmoj kaj korsentoj
    sed ... min atingis
    jam kvitanco:
    jarfinaj bondeziroj kun aldono:
    — Forgesu min, min trovis kaj adoras
    novdata Apolono. —

 

## MI ESTAS KIEL VAZO

    Mi estas kiel vazo
    antikva,
    kies marmor' flaviĝis
    tra l' jarmiloj,
    kiel vaz' pompeja
    elfosigita
    post jarcenta dormo
    sur vezuva cindro.
    Mi estas vaz', kiu akumulis
    la tutan galon
    de l' suferanta esto.
    En mian memon
    sin transujis
    la ĉagren' kaj desaponto
    de l' paseo kaj estonto.

    Vazo marmora,
    griz-flava mem' dolora
    kiun la longa kruro
    de la tempo-kuro
    igis plie sola.
    Vazo admirata,
    kies izolo
    iĝas plie senkompata.

## KAJ ĈI-VESPERE

    Kaj ĉi-vespere
    apertis sunsubiro
    siajn pordojn
    por bonvenigi
    violkolorvestite
    la spasmojn suprenkurajn
    de la homaj penoj.

    Ĉe l' vertoj
    fulgovomaj
    de l' urbaj kaj uzinaj
    kamentuboj
    tanĝas laŭ flug' dolora
    iu hirund' malsana.

    Homoj kaj birdoj
    lernas alfabeton
    de la morto
    kaj sur folio bruna
    de korupta lando
    skribitas vorto
    pri detruo.

    La simfonio grinca
    de l' progreskura vivo
    al novaj noktoj
    sub senstelaj volboj
    teksas

            nenisignifajn kantojn
    por akompano
    de funebra marŝo
    ĉe la ĉerko gapa
    atendonta la morgaŭan
    fidon.


## EN TIUJ TAGOJ

    En tiuj tagoj
    sunoraj de oktobro
    kiam ĉilande
    ankoraŭ geranioj
    kolorkrias sur balkonoj
    kaj frande ni enspiras
    fruaŭtunon,
    mi sentas, ke mi
    perdis la someron
    de mia vivo
    kaj tamen l' aŭtunon
    saĝan kaj kvietan
    de ĉi aĝo mi malkaptas.

    ankoraŭ min trakuras
    la sopiro
    al iu plenumiĝ' kulmina,
    ankoraŭ spir' post spiro
    l' animo aventuras
    tra faktoj kaj banaloj
    ĉiutagaj
    serĉe pri la celo ilumina.

    Spite l' instruojn suferigajn
    de la karmo,
    malgraŭ dolor' kaj kormalvarmo,
    mi paŝas supren
    sur la vivopado
    en ĉi sezon' aŭtuna,
    morne pri la pasinto juna,
    silente pri la kompreno nuna.
