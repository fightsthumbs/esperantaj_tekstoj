# Daphne Lister
**Lister, Daphne (1921- ).** Anglino; nenifaranto. Esperantisto de 1951. Prezidanto de E-Societo de Manchester 1960-62, 1974-76 (intertempe kaj poste vicprezidanto). Unua poemo aperis en “Monda kulturo”, 1963. Ekde 1970 verkoj aperis en diversaj revuoj. Regule recenzas por “La brita esperantisto”. Verko: Ĝis nun (poemaro, 1976).

## PAŜOJ

    Mi ne kredas je l' Frateco Tuthomara,
    Mi eĉ ne kredas je l' frateco de la fratoj,
    Mi provas komuniki kun malmulto kara
    Kaj esti tolerema al la neamatoj.

## DEDIĈITA AL LA SOCIETO POR LA MALPLIIGO DE BRUO

    En la tombejo kuŝas homoj,
    Kiuj ne aŭdas
    La tintadon de glaciaĵveturiloj,
    La bruon de aviadiloj,
    De motoroj kaj transistoroj,
    Vi, kiuj laŭdas
    La trankvilon,
    Ĉu vi ne scias,
    Kiujn vi envias?

## BENATAJ ESTAS LA PERFIDULOJ

    Karaj perfiduloj, neniu vin salutas,
    Lojalecon laŭdas ĉiuj, vin kondamnas
                aŭ primutas;
    Mi vin salutas, Pokahonta, Julieta,
    Perfidulo al la nomo Kapuleta;
    Ĉiam ekzistos “ili kaj ni”, sed la
            perfiduloj pontas,

    lli ne prihontas
    Judasan rubrikon.
    La perfiduloj amas la malamikon.

## HISTORIO

    Strutkape en la sabla ondo
    Abomenaĵojn mi ignoris
    Naive;
    Komercon, asekuron ne esploris;
    Dumvive
    Serĉis nur belon, drinkis kaj amoris,
    Lokusto en formika mondo.

## LA PASERO

    Jen pasio senspiriga,
    Plataj laŭdoj mortas,
    Abortas
    Surlange...

    Brava etulino vi ne cedis,
    Ne decis, ne bedaŭris, tamen kredis,
    Ardis, brulis, eĉ ĝiscindre; strange...
    Unu laŭdo vivas — fike miriga!

## LA MALJUNULOJ

    La maljunuloj amas ja la vivon,
    Ni aliaj amas anstataŭon,
    Kiel infanoj la gepatrojn, la donivon
    Amas ni; feliĉon serĉas, belon,
    Amuzon, amon, monon eĉ vivcelon.
    Serĉi la maljunuloj ne bezonas,
    Sian celon ili bone konas —
    Vidi unu fojon plu morgaŭon.

## MEDIO

    Freŝa vento, vinaero,
    Suno, ridetanta tero:
    Kial do sopiras mi al
    Fumo, bruo, premo, kial?

    Jes, montoj, akvofaloj belas,
    Min tamen ili nur forpelas:
    Laŭ Vilĉjo Yeats laŭtzumas burdoj,
    Pli laŭte zumas diskogurdoj.

    Do promenu, vagemuloj,
    Inter fagoj kaj betuloj.
    Restos mi en mia sfero
    Kun cigaredoj kaj biero.


## HAJKO

    Je unu ismo
    Mi tutsincere kredas —
    Je la abismo!

## FELIĈO

    Mi englutis tempobulojn senpripense,
    Interne mi konstante is- kaj -osis,
    Sed nun avare mi mezuras, mense
    Asas; jes, antaŭe mi elfosis
    Kadavrojn el florbedoj, nun sufiĉas
    Se katastrofo mankas, — mi feliĉas!
