# Ferenc Szilagyi
**Sziltgyi, Ferenc (1895-1967).** Hungaro, poste sveda civitano; verkisto. Esperantisto de 1924. Sekretario dum kvar jaroj de la Belartaj Konkursoj de UEA. Ĉefredaktoro de “Norda prismo” (1955-67). Redaktis ankaŭ kvin “rapsodiojn” (kolektojn da prozo kaj poezio originala kaj tradukita). Konsilredaktis Sveda antologio. Kunlaborinto de Hungara antologio (1933). Poemoj en Dekdu poetoj (1934). Aliaj verkoj: *Poemaro el Hungarlando* (tradukoj, 1929); *Trans la fabeloceano* (originalaj rakontoj, 1931); *La pentroarto en la malnova Hungarujo* (traduko, 1932); *Humora novelaro* (tradukoj,1944); *La granda aventuro* (originalaj noveloj, 1945); *Inter sudo kaj nordo* (originalaj noveloj, 1950); *Sveda novelaro* (tradukoj, 1950); *Koko krias jam!* (originala novelaro, 1955); *Tiel okazis aŭ Mistero minora* (originala romano, 1958); *33 rakontoj* (kunredaktoro, 1964). Lernolibroj en 9 lingvoj. Kuntradukinto de Ni en Skandinavio.

## LA TASKO
### I
    Severe sidis sur katedro
    Mi, morna, dorna profesor'
    Kaj staris antaŭ la katedro
    Junulo kun timema kor'.

    Lernant' ruĝeta, milda, blonda,
    Knabet' modesta — sen kuraĝ'.
    Sur mia frunt': konscio tondra
    De l' forta hom', de l' plena aĝ'.

    Potenco plena, hommajesto:
    Ĉe mi la libro: nigra list':
    Kalkulo-libro kaj atesto
    Pri la potenc' de l' instruist'.

    Sed for la revo, jen la knabo
    Jen kreto granda kaj tabul',
    Viktimo blonda, trema knabo
    Atente staras la junul'.

    Mi sidas, ridas: tem' terura
    Al milda knab', al tima blond".
    Jen — knab' — tabulo nigra, pura
    Kaj interesa tem': la Mond'.

    Ne timu knab' ĉi temon grandan
    Do prenu kreton, jen tabul'.
    Nu, skribu mondon sur la grandan
    Tabulon (aŭ al noktnebul'!)

### II
    Unue kreis li ĉielon,
    Aperis la ĉiela bril'
    Kaj kreis li la nokton, helon,
    Aperis alte steloj mil.

    Kaj venis poste floro, besto,
    Finfine venis mem la hom',
    Sufero sekvis, krima festo,
    Stertoro kaj blasfemo-vom'.

    Mizero venis, ĝemo fia,
    La sango venis kun milit',
    (La mondon skribis nun la pia
    Laktvanga, blonda instruit'.)

    Malsat' ribelas, flam' odoras,
    Diboĉas la tuberkuloz'.
    Forvelkas belo, homo ploras,
    Forvelkas lace juna roz'.

    Kadavroj sekvas, griza koto
    Sub kreto de la milda knab".
    (Ho savu, savu min narkoto!),
    Freneze dancas murdo, rab'.

    Kaos' sistema, moro fia,
    Malica leĝo, stulta bru'.
    Knabeto, halt! Ordono mia:
    Ne skribu, ne desegnu plu!

    La taskon vi nun aĉe faris,
    Vi eta, laca, klaĉa blond',
    Kaj via kreto aĉe knaris,
    Kaj via mondo: fia mond".

    Hej, viŝu, viŝu for rapide,
    Ne restu signo, eĉ makul'!
    Postulas viŝon mi avide,
    Nur viŝu ĝis la noktnebul'.

### III

    Pro viŝo ĉio neniiĝas,
    Kaj ĉesas pri la mond' afiŝi,
    La knabo viŝas!
    Knabeto, haltu!
    Ĉu volas vi eĉ min forviŝi?

## ZAMENHOF

    La buŝoj brule kraĉis sangajn vortojn,
    la mond' flamiĝis, veis vana plend",
    kaj blinde serĉis vojon l' orfa homo,
    en fulmobril' mi vagis sen defend'.
    Ĉifonoj pendis de la korpoj homaj,
    inundo bruis, tondris roko-rompo;
    sed mi kredis, frato: flugis
    al la ter' kolombo.

    Rifuĝis plore flampurpuraj nuboj,
    fantomamaso min minacis, — plej
    terure tomboj vomis ostomilon,
    ekiris sorĉe, ŝvele la marĉej'.
    Kredparkoj, sortoj dronis en la nokton,
    Demon' draŝadis, falis tondra bombo,
    sed mi vidis, frato: flugis
    al la ter' kolombo.

    Ho, vane hom' blasfemojn diras al mi,
    ho, vane streĉas sin la sklava krim',
    ho, vane tentas min ĉiel', tertremo,
    bombardo, nubo ne teruras min.
    Ho, vane mi kirliĝas en kaoso,
    ne murdas mi, ne servas mi por tombo;
    diru kun mi, frato: — flugis
    al la ter' kolombo!

## VIVRAPORTO

    Jen antaŭ mi nun la Danubo,
    Kaj blondas la matena ond',
    Ne migras eĉ plej eta nubo
    Sur varme blua horizont'.
    Mi ekmeditas sur ferdeko
    Pri l' propra sorto, monda peko,
    Vortfluon naĝas plumo-ŝip':
    Sed — gaja birdo pepas: ĉip.
    La ŝip' min portas al Vieno,
    Medit' min portus al pasint',
    Sed — tie ridas verda pint'
    Kaj flugas for la trista temo.
    Ĉu tamen, malgraŭ multa plor',
    Ankoraŭ ridas suna or'?

    Intencis kanti mi alie,
    Sed kaptis min la vivplezur'.
    Riproĉe kaj melankolie
    Ne eblas kanti sub lazur'.
    Pejzaĝoj mildaj preterflankas,
    Anser-makuloj borde blankas.
    Min portas ŝip' kun mola lul'
    Trankvile. For la vundo-brul'...
    Sed halt'! Kun spita virdecido
    Mi min devigas al promes':
    Konfesi pri la viv'. Nu, jes:
    Ne kiel grandbienulido,
    Sed nur en tre modesta dom'
    Naskiĝis mi, sen festa nom'.

    Junaĝe mi ja panon havis,
    Eĉ truajn ŝuojn sur pied',
    Ludiloj fremdaj min tre ravis,
    Mi sonĝis pri velociped',
    Sed mia am' — platona restis,
    Kaj ankaŭ poste, dum mi estis
    Lernanto de la gimnazi',
    Mi ĝuis nur en fantazi'.
    Nun sekvis zorgoj: kie prenu
    Gepatroj monon por la fil'.
    Sopiris ĉiuj ni kun mil
    Esperoj, ke la Tago venu.
    Ĝi venis: mi al patra dom'
    Fiere iris kun diplom'.

    Nun skize: Mondmilit' kaj fine,
    La Paco. Mi: bankoficist'.
    La bankoj «ŝparas». Mi: viktime
    Paradas sur la «ŝpara list'»,
    Por vagi en la mondo kriza.
    Kaj — ruĝa strek' en vivo griza —
    Nun sekvis sango el la pulm'.

    Edzino. Par' sub sorta fulm',
    Ne certe eĉ pri seka pano,
    Laboron ne serĉante plu,
    Ĉar ja domaĝe pri la ŝu',
    Sen mono, sen esper", sen sano,
    Sen ia ŝanc' de bona nov':
    Etburĝo — diras Nekrasov'.

## LA SPEGULFIGURO

    Mi timeme tiras min al ŝima muro,
    Sed estas alta, forta
    La spegulfiguro.

    Dum silentaj horoj, je vesperpurpuro
    Severe min rigardas
    La spegulfiguro.

    Super mi altiĝas en juĝistveluro,
    Disputas, juĝas, punas
    La spegulfiguro.

    Trans la teron paŝas treme mia kruro,
    Teruras sur ĉiel' min
    La spegulfiguro.

    Ĉio plore ploras, vanis eĉ la kuro,
    Ne havas korkompaton,
    Preparas sabrobaton
    Mil jarojn atendas super mi, tremanta mi,
    La spegulfiguro.
