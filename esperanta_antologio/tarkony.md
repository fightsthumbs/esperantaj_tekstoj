# Lajos Tarkony
**Tárkony Lajos (1902-1978).** Hungaro; oficisto. Esperantistiĝis en 1919. Kunredaktoro de “Literatura mondo”, “Bibliografia gazeto” kaj “Lingvo-Libro”. Konata recenzinto. Pocmoj en Dekdu poetoj (1934). Aliaj verkoj: De paĝo al paĝo (originalaj studoj pri la esperanta literaturo, 1932); Hungara antologio (kontribuinto, 1933); Vojaĝo en Faremidon (tradukitaj noveloj, 1934); Soifo (originala poemaro, 1964). Liaj verkoj publikigitaj antaŭ la Dua Mondmilito aperis sub la nomo Ludoviko Totsche.

## JAPANESKAJ FOTOJ

### La pino

    La altan pinon
    ne fleksas ŝtormo murda,
    nek jug' de l' jaroj.
    Ĉe ĝia pied' mi sidas
    kun mia vivo kurta.

### La ponto

    River' rapida
    tra kolorpompa parko.
    Dormeme, digne
    subjugas l' akvon kuran
    la pigra ponto-arko.

### La luno

    En la arbaro
    silenta nokt' odoras;
    sekretajn vojojn
    la arĝentvesta Luno
    scivole priesploras.

### La adiaŭo

    La trajno lante
    ektrenas min al vojo;
    la val' sunbrilan
    saluton post mi sendas.
    Ĉu por la lasta fojo?

## LA LUMGARDANTO

*Dediĉata al K. Kalocsay*

    La viglanto
    Tra l' mallumo stumble vadas.
    La viglanto
    Pri tremanta flam' gardadas.

    Pelerinon vastan ŝire
    Taŭzas la impeta vent',
    En ĝi krioj, en ĝi veoj,
    En ĝi klak' de dent'.

    Glaciiĝas cerb' kaj koro
    Sub la ventatak',
    Nokt' estingas terajn lumojn
    Per skeleta brak'.

    Sur la tero de sufero
    En tenebra frost'
    Ekbatalas abomene
    Osto kun la ost'.

    Mortas penso, mortas sento,
    Mortas Bel' kaj Am',
    Kiu zorgus dum la lukto
    Pri l' freneza flam'?

    Frataj flamoj laste flagras
    Kiel mortsignal',
    Supre steloj ridas froste,
    Ridas, sen rival'!

    La viglanto
    Vadas tra hurlo kaj kverelo,
    La viglanto
    Gardas pri l' lastaspira Belo.

    Pelerinon vastan ŝire
    Taŭzas la tempesta blov',
    La flameto klinas kapon
    Fume kaj sen pov',

    Lum' serena, lumo svena,
    Laca lumlibel'
    Mortangore rememoras
    pri l' pasinta Bel',

    Por atakoj novaj blovas
    La tempesta korn',
    Murdos tuj la etan flamon
    Malespera morn',

    Kaj la frosto kovros ĉion
    Per glacia krust",
    Sed la viglanto ŝirmas la flamon
    Per la haŭto, viva haŭto de la brust!

    Kaj nun, jen la meĉo flame
    Ardas en la sin'.
    La viglant' pasintajn Belojn
    Gardas en la sin'!



## TRIOPA TRISTA GARD'

    Okupas ĉambron la vesper'
    En marŝo mola,
    Envolvas ĉion sorĉa ret':
    Silent' viola.

    Al antipod' jam kuras la
    Purpura sun-kaleŝ',
    Mallaŭte zumas vent-vagul'
    Tra la krepuska freŝ'.

    De fore ondas tra l' fenestro
    Sonorila tint',
    Sur mont' kontraŭa lampoj vibras
    Serpente ĝis la pint'.

    Dancigas ombrojn sur la muro
    La stratlanterna bril',
    Fendas la nigron de l' ĉielo
    Arĝenta lun-falĉil'.

    Silento, solo kaj vespero:
    Triopa trista gard'.
    Ve, vane serĉas ion, iun
    Post montoj la rigard'.

    La pensoj ĝermas, velkas,
    Kaj dronas en la mut'
    Kaj pasas la senhalta Temp'...
    Ĉu horoj? Ĉu minut”?

    Jen, nokton krias ie la
    Horloĝ' kukola,
    Dolor' ekveas en la kor',
    Ĉar sola.

## TOMBEJA KREPUSKO

*Al la memoro de panjo*

    Silentas la tombej', nur foje-foje
    eklaŭtas bru' obtuza de l' landvojo
    proksima: jen muĝanta kornsignal'
    de hasta veturilo, jen ridego
    san-tinta de ludema infanaro.
    Malfrua horo posttagmeza. Orajn
    radiojn siajn lace sendas jam
    la ruĝvizaĝa tombgardist': la suno.
    (Li eble tro proksime klinis sin
    malsupren al ĉi flora montdeklivo,
    ĉar logis lin l' odoro maje pompa
    de ĉi tombej' surmonta kaj li trinkis
    avide, longe cl ĉi floro-vino
    etera, ĝis ekfuĝis lia vango
    pro sango-bol' kaj sian kapon svenan
    nun portas li por hejma ripozado.)
    Nur kelkaj nigraj siluetoj glitas
    for al la urb' kuŝanta en la valo,
    rigard' ilia sopirtreme tuŝas
    la tomban krucon de l' mortinto kara,
    scd jam direktas sin ilia paŝ'
    al la tumult' foira de la vivo.
    Ĉar se interna vund' instigus serĉi
    retrankviliĝon finan sur la Mont':
    por plua servutado la piedojn
    altiras la vivritmo de la val'.
    Ĉiama movo, vibro, hastaj gestoj,
    ŝanĝiĝ' eterna, lukt' senfina, celo
    forkura, svarm' formika, rev' disflua,
    ĉiama nov', eterna ripetad',
    naskiĝ' kaj morto, morto kaj naskiĝo:
    jen en la valo la program' kutima.
    Alia leĝo regas sur la Mont':
    ĉi tie gestas nur la mut' marmora,
    ĉi tie kantas nur odor' siringa,
    ĉi tie kreskas nur la herb' surtomba,
    ĉi tie amas nur la kor' rompita,
    ĉi monto estas Tristolando, kie
    feliĉa estas nur la hom' entera.
      ∗ ∗ ∗  
    Homlonga, verda tomb", ĉekapa kruco,
    benketo, juna arbo ĉe piedo,
    argila vaz' kun floro ĉiam freŝa:
    jen tuta posedaj' de hom' estinta.
    Silenta larmoflu' sur benk' soleca,
    fiŝkapto de sinpelaj memorbildoj,
    surkruca kis' piece alspirita:
    jen trezorar' de homo postvivanta.
      ∗ ∗ ∗  
    Ekaras jam la ombroj de l' krepusko
    por venki kun violkolore-nigra
    triumfo la armeon de la tago,
    la stelpopol' scivole ekdirektas
    rigardojn frost-arĝentajn al la ter',
    en lum' transcenda naĝas la tombejo;
    la larmajn vangojn de la funebranto
    ektuŝas mild-konsole la venteto:
    kvazaŭ el tombo la mortinta man'
    etendus sin por lasta karesado.

## BALKONA VESPERO

    Lit-seĝo. Lankovriloj. Dua etaĝ'. Balkono.
    Siajn vualojn densajn faligas jam vespero,
    sonorilvoĉo velke traŝvebas en l' aero.
    Torpor' postfebra. Kape vaganta pensĉifono.

    Sur transa bord' de l' golfo, en fee fora fono
    ekbrilas lumserpento: vibranta koliero
    sur kolo de l' mallumo, anoncas ĝi pri tero,
    pri urbo kaj loĝantoj: pri homo kaj pri ŝtono.

    Ho stranga pens': ĉi urbe, kies stratetojn plande
    ankoraŭ mi ne tuŝis kaj kien mia febre
    sopira okulparo rigardas lace, lante,

    ĉi urbe eble homo — same soleca, trista, —
    algapas nun la maron, niaj rigardoj eble
    sin krucas en saluto, ho ve senpove dista...

## ADIAŬO

    Tagmez'. Somera ard'. Soleca benko
    sur pin-arbara rando. Post du horoj
    ekiros mia vagonar'. Silento.
    Langvore revas en la varm' la floroj.
    Inter ni ŝvebas ia festa sento
    pri adiaŭ', disigaj vojoj, foroj.

    Kaj nun, en lasta hor', l' unuan fojon
    por kis' amika lipojn vi proponas:
    kaj tutan mian solon kaj malĝojon
    en ununuran kison mi ordonas.
    Unua-lasta via kis': sur vojon
    kiel donacon dolĉan vi ĝin donas.

    Kaj post la kiso, jen rigardo hasta
    al la kolor-magi' de via juno.
    Ho ĉi rigardo lasta, trista, ĉasta,
    ho kurta hor' de ĉi pasema kuno:
    jen koren tranĉas kun impeto drasta
    l' efemerec' de ĉia homa Nuno.

    L' arbar' gardstaras post ni kaj ĝin mute
    la sun' surŝutas per radiogarboj,
    mi tenas vian manon; lante, tute
    enretas nin la bunte brilaj farboj.
    Kaj, kiuj foje en ĉerkformo glute
    nin manĝos: ic staras jam la arboj

 

## MARTO

    Ĉu vi eĉ ne rimarkis, ke l!' bubo Marto iris
    al via flanko ŝtele, kun paŝo kapreola
    kaj dum vi atendis tramon kun animo torpora
    li kun petola gesto la jakon al vi ektiris?

    Ĉu vi eĉ ne rimarkis? ... Al ĉielblu' vi miris
    kun kor' melankolia, en posttagmez' fruhora;
    kiel kaduka arbo vi staris orfa, sola
    kaj post fuĝintaj sonĝoj frostante vi sopiris.

    Surstrate brua svarmo. Sur la popolo danda
    ekfloris la vestaĵoj, kaj dum pri l' bildo vanta
    vi gapis — blonda, svelta figuro alrapidis.

    Inter vi pont' momenta de interrigardo arkis,
    jam vin altiris io, sed ĉio preterglitis,
    kaj kun ĝi la Feliĉo .. . Ĉu vi eĉ ne rimarkis?

## LA SPEGULO

    Sur stratoj or-aŭtunaj, tra l' svarmo de la homoj
    mi vagas nostalgie, sencele, kun revemo
    en la kvartalo, kic malnova mia memo,
    la knabo pale blonda, loĝis en oldaj domoj.

    En hela tag' min hantas revenaj tombfantomoj,
    la sojlojn tre konatajn repaŝas mi kun tremo,
    kaj mian tristan koron ektordas sufokpremo:
    la homojn mi ne konas, forgesis min la ŝtonoj.

    Al la river' mi iras, provi, ĉu pli kompata?
    Knabskorpon mian naĝe ĝi muldis, mild-ondbata.
    Hezite mi min klinas super la ondspegulo,

    sopirserĉante kelkajn el miaj trajtoj knabaj.
    Ve, la surfac' redonas vizaĝon de fremdulo:
    l' iaman bildon ŝtelis ondoj kaj jaroj rabaj.

## LA MISTERA INSULO

    De mia knablegajo titol' kaj tem' ĝi estis,
    insulo nekonata meze de l' Pacifiko.
    Ĝi daŭre ekradikis en mia infanpsiko,
    ĝin mia fantazio per lulaj revoj vestis.

    En mia kor' mil voĉoj de l' ocean' orkestris,
    mi estis pasaĝero de ora sonĝnavigo,
    en fean rodon trafis mia triumfa brigo,
    kaj min bluverdaj bordoj per milda brak' arestis.

    Disfluis la knabsonĝoj. Sed tamen la insulo
    plu ŝvebis logpromese en revoj de l' junulo,
    kaj tra la tempoj pasaj ne ĉesis pale pompi,

    dum lante mian koron kovris glaci' aŭstera...
    Ne povus dinamito de l' amo ĝin trarompi,
    sed ĝin tralumas brilo de la Insul' Mistera.

## AVENTUROJ

    Knabfantazion mian Verne-romanoj regis,
    riĉaj je aventuroj sur tero kaj sur maro,
    min bakis forn' de pampoj, logis polus-koŝmaro,
    dum en la lit' la librojn ĝis noktomez' mi legis.

    En miaj junuljaroj kun nigra flam' brulegis
    la flagraj aventuroj de l' arda amĝangalo,
    poste al neĝa supro, aŭ mildsilenta valo,
    al aventuroj blankaj de l' Bel' mi min rilegis.

    Nun, kun griziĝa kapo, sur trista voj' pilgrima
    de l' rememor' mi vagas, kaj sur la fund' anima
    renkontas mi krakantajn aventuro-skeletojn,

    dum staras embuskante en kaŝa angul' de l' korpo
    kaj jam por ĵet' preparas siajn tenebrajn retojn,
    al aventuro lasta kuntreni min, la Morto.

## MIA LITO

    Laŭ via koketa invito
    mi kaŝas min
    en via varma sin'
    ho mia, mia lito!

    Neĝflokoj faladas ekstere,
    popolo senvoĉa, diligenta,
    la murojn de mia ĉambro aŭstere
    pugnas la frosto kun furiozo silenta.

    Sed ŝirmata
    de via sino vata
    mi kuŝas, vi defendas min dorlote,
    la mol' komforta,
    ritmo risorta
    en pigrajn revojn lulas min narkote.

    Ho fero,
    pli daŭra ol karno,
    se l' tero
    en trista malvarmo
    min brakumos per sia brak' rigida,
    kiun varmigos via sin' perfida?
