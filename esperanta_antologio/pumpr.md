# Tomaŝ Pumpr
**Pumpr, Tomaŝ (1906-1972).** Ĉeĥo; juristo. Esperantisto de 1926. Plej konata kiel tradukinto de poezio. Multe kontribuis al Ceĥoslovaka antologio (1934). Tradukis ankaŭ operojn, kies tekstojn uzis la operkaniisioj de la Verda Stacio (Radio Prago). Kunlaboranto de “Literatura mondo” kaj aliaj kulturaj gazetoj. Verkoj: Bukedo (tradukitaj poemoj, 1938); La bapto de caro Vladimir (tradukita poemo, 1953); Sileziaj kantoj (kuntradukinto, 1970).


## VIPEROJ

### I

    «Pensu nek pri epitafo
    nek pri temo politika.
    Trinku vinon el karafo
    kaj vin nutru grase dika».

    La aŭtoro de l' sentenco
    — malgraŭ ties imitindo —
    sklavas al la abstinenco
    kaj malgrasas kiel ŝindo.

### II

    Li emfazis ĝis enuo
    kun signifa fingro-levo:
    «Estas unusola ĝuo:
    la bongusta pom' de Evo».

    Sed sur lito agonia
    li konfesis veron pri si:
    Li en tuta vivo sia
    ne kuraĝis inon kisi.

### III

    «Por vin de la peko gardi
    prenu la ekzemplon el mi:
    Timu inon eĉ rigardi
    kaj preferu vidon fermi».

    La moralon de l' konsiloj
    dum prediko longedaŭra
    al du siaj junaj filoj
    instruadis... patro fraŭla.
