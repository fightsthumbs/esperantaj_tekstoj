# Albert Edward Styler
**Styler, Albert Edward (1865-1928).** Anglo: instruisto de lingvoj. Verkoj: En la montoj (skizaro, 1913); En la dolomitoj (poemoj, 1914); In memoriam (tradukita poemo, 1914).

## DANĜERO

    Sentime, sur malforta barko ŝtala,
    Maristo naĝas inter du profundoj;
    Soldato, inter mort', malsat', kaj vundoj,
    Ridadas, mokas pri danĝer' fatala.

    Minist' laboras kun anim' egala
    Kaj eĉ petolas, en abismaj fundoj;
    Se tondro, kiel la inferaj hundoj,
    Blekegas, ĉu montano iĝas pala?

    Neniu vivas en sendanĝereco;
    Neniu la Estontolandon konas;
    Ja ĉio povas fini vivon, ĝojon!...

    De antaŭnask-abismo, Nenieco,
    Ĝis kiam ni en Mortabismon dronas,
    Tra danĝerkavoj ni serĉadas vojon.
