# Carmel Mallia
**Mallia, Carmel (1929- ).** Maltano; sanitara inspektoro. Esperantisto de 1960. Fondinto kaj prezidanto de E-Societo (Malto); Diplomo pri kapableco en Esperanto de Brita Esperantista Asocio; Licenciato de BEA. Aperigis diversajn eseojn kaj artikolojn pri Esperanto, maltlingve kaj anglalingve, en maltaj jurnaloj; gajnis diversajn premiojn en literaturaj konkursoj. Verkoj: La “Mio” kaj lia pretero (traduko, 1973); Kontrastoj (poemoj, 1980); Kapricaj raketoj (poemoj, 1981).

## SAME-MALSAME

    Sama vizaĝo
    kvankam malsamas la aĝo.

    Sama animo
    kvankam malsamas kutimo.

    Sama parolo
    kvankam malsamas popolo.

## UNIVERSEROJ

    Vento blovas
    blovas ĉiam
    blovas ĉie
    blovas nur.

    Ĝi lamentas
    kirlas ĉiam
    kirlas ĉie
    kirlas nur.

    Firmamento
    bronzkolora
    noktas ĉie
    noktas nur.

    La Naturo
    amatora
    dancas ĉie
    dancas nur.

    Kaj la homo
    pupas sole
    en la domo
    de l' Naturo:
    miniaturo
    Universa.

## MIRAKLO

    Sur la fluantan korpon de l' rivero
    neĝer' senĉese falas post neĝero;

    En la bruema viv' de mia mio
    rifuĝas gast' silenta: ĉies Dio.

    Miraklo de la unuiĝ' spirita:
    de l' viv' la Vero nepre akirita.

## JE LA TRIA

    Tintas la tria ĉe l' kapelhorloĝo
    posttagmeze
    dum disvomas ie botelo de vinagro.
    Floroj flavaj ĵaluze flirtas
    ĉe la stratorando
    dum la diversformaj ŝtonoj
    kahele ĉirkaŭrigardas la kamparon
    silentesole.
    Aviadiloj kruele traborilas
    l' anestezitan ĉiellazuron.
    Simono Kirenana trapasas la stratojn surportante
    la iaman krucon
    kiam tintas la tria ĉe l' kapelhorloĝo
    posttagmeze.

## MIA PENSO

    Ĉirkaŭata
    de l' silenta harmonio de l' naturo,
    dancas mia pens' kun sia memo
    al la ebriiga ritmo ĉiutaga.

    Mi sentas mian penson
    puriĝanta,
    kiel en la tutunua sunleviĝo
    disiĝis de la ter' la firmamento.

    Ĝi nudas, kiel en Edeno paradiza
    sin mem amante.
    Ĝi triumfe kantas,
    kiel la bibliaj Judoj
    la transiron
    el l Egiptuj' malpura.

    Mi lante en ĝin blovas
    la homan komprenilon.
    Ĉiam silentante,
    ĝi en si mem parolas
    nur unuvortan lingvon:
    MI.
