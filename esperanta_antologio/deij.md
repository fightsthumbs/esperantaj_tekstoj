# Lodewijk Cornelis Deij
**Deij, Lodewijk Cornelis (1919- ).** Nederlandano; havenlaboristo. Esperantisto de 1935. Aliĝis la laboristan movadon (FLE kaj SAT). Verkis SAT-himnon (1940). Post la milito kontribuis al “Malgranda revuo” poemojn, artikolojn, eseojn kaj recenzojn, kaj al aliaj gazetoj, kaj poemojn al Ni kantu kaj deklamu de FLE.


## VANE

    Sur arbara muskorando
    morgaŭ sonos la komando:
    Feuer!
    Dekdu pafos kaj mi mortos...
    Dekdu trafos! Ĉu mi fortos
    sur arbara muskorando?
    Feuer!
    morgaŭ sonos la komando.

    Sub folia branĉaltaro
    morgaŭ krios la barbaro:
    Feuer!
    Dekdu fulmoj — plumbovomo!
    Flustros ulmoj — Ecce Homo
    sub folia branĉaltaro!
    Feuer!
    morgaŭ krios la barbaro...
    Kapon alte en mateno!
    Morgaŭ krudos la malbeno:
    Feuer!
    Dekdu sklavas; mi — libera!
    Mort' ne gravas, se fiera
    kapon alte en mateno...
    Feuer!
    vane krudos la malbeno!

## FORVETURO

    Balanciĝante laŭ la ondopelo
    la pruo batas blankan paston,
    kaj ne perdinte sian ĉaston
    petole amindumas stel' al stelo.

    Ekspionante super volba velo
    desegnas luno longan maston
    sur ŝaŭme verdan marovaston
    kaj fosforumas flave tra l' malhelo.

    Formorte raŭkas lasta mevograko...
    Saluton! kota kontinento,
    bordeloj, brando kaj volupta sento.

    Sufiĉas mia pipo kun tabako,
    vidveca dormo sur la pajlosako
    sur pura mar' sub blua firmamento!

## AL LA JUDA FORIRINTO

    Li fermis la kofron, manpremis — adiaŭ!
    Sen ia protesto li iris... Hodiaŭ
    mi tion komprenas; li povis nur miri,
    ke mi, la kristano, lin lasis foriri.

    Kun kapo klinita la kofron li portis.
    Li iris la vojon al Auschwitz kaj mortis
    sen ia protesto... Li povis nur miri,
    ke mi, la kristano, lin lasis foriri.

    Kaj iam la filo kun filo parolos,
    kaj tiu demandos, la veron li volos.
    La mia silentos... kaj povos nur miri,
    ke mi, la kristano, lin lasis foriri.

    Ni sentis kompaton kaj monon kolektis,
    dum kelkaj el ni la infanojn protektis.
    Sed Auschwitz ekzistis! Nu, kion plu diri?
    Ke mi kaj ke vi... ni lin lasis foriri.

## TERPOMOJ

    Paĉjo! Al la kampo kun terpomoj
    kuru, kuru ni kun la ĉareto!
    Hejme restis krom tri, kvar legomoj
    nur malplenaj potoj sur la breto.
    Panjo — kiel gaje ŝi kapjesis,
    kiam la terpomojn ni promesis,
    grandajn, rondajn en plenplenaj sakoj!
    Kaj ni ridis — malgraŭ la stomakoj.

    Paĉjo! Ĉu la kampo kun terpomoj
    estas malproksime de ĉi tie?
    Jam de longe ne vidiĝas domoj,
    kaj se noktos — ĉu ni dormos ie
    sur la frosta vojo? Kaj se venos
    la germanoj, paĉjo, kaj vin prenos?
    Ĉu mi sola tiun kampon trovos?
    Tion, paĉjo, tion mi ne povos.

    Paĉjo! Ĉu la kampo kun terpomoj...
    ĉu la kampo vere tiom plenos?
    Iras tiel multaj, multaj homoj,
    kaj ni eble tro malfrue venos.
    Kaj se tamen iom ni deportus,
    ĉu la — ĉu ne panjo — eble mortus
    jam? Ĉar ni foriris en sabato,
    mardo nun — ŝi mortos de malsato...

    ⁎ ⁎ ⁎

    Filo! De la kampo kun terpomoj
    kuru, kuru ni kun la ĉareto!
    Hejme restis krom tri kvar legomoj
    nur malplenaj potoj sur la breto.
    Panjo — ĉe la pordo mi ŝin vidas!
    Pezajn, plenajn sakojn ni alportis —
    saltu, filo, de la ĉaro! — Sed li mortis.
