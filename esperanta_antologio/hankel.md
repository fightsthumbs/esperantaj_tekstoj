# Marie Hankel
**Hankel, Marie (1884-1929).** Germanino. Reĝino de la unua Floraj Ludoj (Barcelono, 1909). Prezidanto de Esperanta Literatura Asocio. Verko: Sableroj (poemaro, 1911).

## VANA ESPERO

    Somero alvenis,
    Per floroj nin benis,
    Varmega la tero
    Kaj viva l' espero!
    Nun ridas la suno
    Al ni de l' aŭtuno —
    Sed ĉiel nur ploroj,
    Malgajaj la koroj!
    Ho, kial vi plendas?
    Ni fruktojn atendas,
    Sed nuda la tero —
    Kaj vana l' espero!
            Tamen!
    Laboro senlaca,
    Persista kaj paca,
    Kvazaŭ nur prove
    Penadas denove
    Kun timo kaj tremo,
    Per diligentemo.
    Proksiman la jaron
    Ni trovos fruktaron!

## AL SULLY-PRUDHOMME, ADIAŬ EL GERMANUJO

    Vi iris for el nia tero,
    Eterne nun silentos vi,
    La belajn vortojn de la vero
    De nun neniam aŭdos ni.

    Mi ofte sentis la deziron
    Saluti vin el mia kor',
    Esprimi skribe la admiron —
    Ne eble nun, vi iris for.

    Animo justa, nobla koro,
    Vi dormas, kaj ne aŭdas min,
    Konsolo nur en la doloro:
    La verkoj viaj benis nin.

## PATRINO KUN INFANO

    Tra landoj mi migris, tre multon mi vidis,
    Tre strangajn kutimojn kaj morojn aliajn.
    Mi miris, kompatis, aprobis aŭ ridis,
    Sed ĉiam respektis kutimojn la piajn.

    Diversaj la bildoj de l' Dioj ja estis,
    Teruraj kaj mildaj, majestaj kaj belaj.
    Kaj ĉie piuloj preĝadis kaj festis.
    Kun koroj sindonaj, al kredo fidelaj.

    La homoj al bildoj prezentis adoron,
    Serĉante konsolon, petante la sanon.
    Plej multe al mi dolĉimpresis la koron
    La bild' de patrino, sur brako l' infanon!
