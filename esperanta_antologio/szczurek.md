# Kazimierz Szczurek
**Szczurek, Kazimierz.** Polo; lerneja profesoro. Artikoloj, pocmoj, noveloj en diversaj revuoj. Verko: Nuancoj (poemoj, kun Lina Gabrielli, 1980).

## TAMEN

    En revoj de knabino
    la estonteco buntas ĉielarke,
    la tentoj de l' junaĝo
    senĉese kantas sirenajn melodiojn
    kaj ŝvebas tra la sonĝoj.

    Sed la vivo estas,
    krom ĉielarka,
    ankaŭ griza kaj nigra.
    Grizon kaj nigron
    knabina okulo ne vidas,
    ĉar ili apartenas sorte
    al virinoj maturaj.

    Por sperto virina
    sonĝo antaŭnupta
            kaj vekiĝo posta,
    sopiro je feineska amo
            kaj servado al sibariteco,
    emo je amuzado
            kaj zorgoj senfinaj,
    ŝato je milda vorto komplimenta
            kaj aŭskultado de vulgaraĵoj,
    sonĝo antaŭnupta
            kaj vekiĝo posta.

    Tamen,
    la virina instinkto,
    la virina sperto,
    la virina tenero
    faras miraklojn —

    Milda vorto svenigas koleron,
    delikata ekglatumo forigas eksciton,
    rideto dolĉa alvokas rideton,
    varma trankvilo hejma
            altiras,
    kvietigita pasio
            ne pelas al sociaj rifoj,
    pura moralo
            efikas honestige.
    En hejmo kreita de subtila virineco
    atendo je ido
            estas atendo je printempo,
    ricevo de infano
            disipe superpremias la naskosuferojn,
    sendormajn noktojn
            kompensas petoloj kun la etulo.

    Manĝojn komunajn ne saturas funebra etoso,
    nek la homoj vulpeskas.
    En hejmo tia
    ne kreskas ĝuo primitiva,
    gajno ne ĉiĉeronas en la vivo,
    moralaj valoroj staras sur altaro.

    La sublima virineco
    kapablas fari miraklojn —
    ĉielarkajn revojn knabinajn
    anstataŭi per
    reala vivo bela.
