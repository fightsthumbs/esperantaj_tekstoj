# Jakobo Stefančič

**Stefančič, Jakobo (1885-1974).** Sloveno; doktoro pri juro. Esperantisto de 1912, aktiva de 1927. Estis prezidanto de Jugoslavia E-Ligo. Kunfondinto kaj kunlaborinto de “La suda stelo”, ĉefkunlaborinto de Enciklopedio de Esperanto por Jugoslavio. Novelon de la slovena verkisto Ivan Cankar li verse prilaboris: Servulrajto; pocino en ses kantoj kun prologo kaj epilogo (1933).

## ESTIS EN LA MONATO MAJO

    Haste venis maljunaĝo,
    sulkojn fosis sur vizaĝo,
    kaj paliĝas jam la vang'
    ĉar laciĝas mia sang'.

    Ĉiu tago, kiu pasas,
    grizajn harojn post si lasas;
    malfortiĝas kun insid'
    pulso, kruroj, okulvid'.

    Kiel fluo de rivero
    foren migris vivsomero.
    Al belŝaŭma serenad'
    cedas sobra kalkulad'.

    Sed en mia vivaŭtuno,
    post la forvelkinta juno,
    en la kor' reludis gaj'.
    Estis en monato maj'.

    Dum naturvekiĝa tempo,
    en pulsanta roz-printempo,
    kiam floras la tili',
    ĉirkaŭflirtas papili',

    kiam nestis la hirundo
    kaj kolektis en abundo
    flormielon abelar'...
    Foje, nokte, ĉe la mar' —

    Dum la luna lum' arpeĝis,
    amo vaste min sieĝis.
    En rigida mia brust'
    tuj degelis frostokrust'.

    Sed mi ne rakontos plue,
    kio sekvis rendevue,
    dum lunlum' sur mara kaj',
    foje en monato maj'.
