# Hilda Dresen
*Dresen, Hilda (1896-1981).* Estonino; radiotelegrafistino. Lernis Esperanton en 1913. Kunlaboranto de “Literatura mondo”, “La nica literatura revuo”, “Norda prismo” k.a. Multe tradukis poezion el la estona. rusa kaj germana lingvoj. Poemoj en Dekdu poetoj (1934). Aliaj verkoj: *Elektitaj versaĵoj* (tradukita poezio de Maric Under, 1929); *Horizontoj* (tradukita poezio, 1931); Estonaj kantoj (kunlaboranto, 1931); *Estona antologio* (kunlaboranto, 1932); *Norda naturo* (originala poemaro, 1967); *Ŝippereo* (kuntradukinto, 1968); Kalevipoeg (traduko, 1975); *Estona soveta poezio* (tradukoj, 1977); *Lumo de orienta Eŭropo* (kuntradukinto, 1978); *Al abelujo ĝi flugas* (traduko, 1980).

## PADUSO

    Paduso, reĝino de l' nordo
    Kun blanka floraro,
    Unua printempa heroldo,
    Ornam' de l' kamparo.

    En ĉiu ĝardeno vi floras,
    Ĉe ĉiu dometo,
    Agrable kaj dolĉe odoras
    En nokta kvieto.

    Kaj kvazaŭ neĝeroj, hezite,
    Petal' post petalo,
    Ŝutiĝas florar' via glite
    Dum sia disfalo.

## PRINTEMPE

    Sur la parkvojoj petole kuradas infanoj,
    Levas ĉielen nun siajn kandelojn kaŝtanoj.

    Verdas la tero kaj bluas la mar' kaj ĉielo,
    Koron sopire ŝveligas blankanta ŝipvelo.

    Ĉie vasteco, printempa aromo, sunlumo,
    Birda ĝojtrilo, senĉesa sonoro kaj zumo...

    Kial ĉi tion mi kvazaŭ ne vidas, ne sentas?
    Kial ĉi-jare la koro obstine silentas?



## VINTRA LUNO

    La plenlunaj vintronoktoj estas nedireble belaj:
    Froste bluas kaj arĝentas neĝo pro la luna bril'.
    Al ĉiel' en muta preĝo sin etendas la malhelaj
    Kriplaj branĉoj de pomarboj dormetantaj en trankvil'.

    Kaj arĝentaj rememoroj la animon preterglitas,
    Rememoroj lune mildaj, flustretantaj al la kor',
    Kaj de la fenestro rava nun foriri mi hezitas
    Malgraŭ tempo enlitiĝa, malgraŭ la malfrua hor'.

    Ankaŭ en la ĉambron falas luna brilo tra l' kurtenoj:
    Kuŝas en timiga, prema senviveco la meblar'.
    Riproĉete alrigardi ŝajnas la kanapkusenoj,
    Kaj fantome kvazaŭ glitus la lunlum' laŭ la klavar'.

    Nun la mildaj rememoroj forviŝiĝas de l' animo:
    La lunbrilo froste morta ŝajnas pleni je danĝer.
    Inter la senvivaj mebloj kaptas min subita timo:
    Malgraŭ la lunlumo kvazaŭ kuŝis mi sub nigra ter'.

## el AŬTUNAJ STROFOJ

### Ĝardeno

    Ĝardeno mia
    en blankaj flokoj dronas,
    dum el arbustoj
    la blankon ruĝaj riboj
    embuske ekspionas.

### Cielo

    Al ter' premite
    la juniperarbustoj
    humile kaŭras.
    Sur ili plumbe pezas
    ĉielo de aŭgusto.

### Suno

    Semajnon grizan,
    abundan je korprema
    pluvado teda,
    per oro elaĉetas
    septembra tag' sunplena.

## ARBOJ

    La printempaj arboj freŝfoliaj
    kun burĝonoj dolĉe odorantaj
    memorigas nin pri beltaliaj
    junulinoj rave ekflorantaj.

    Dum en florabundo ili dronas
    en floraro roz- kaj blankpetala,
    ja ilian bel-abundon kronas
    senkulpeco, ne vantec' banala.

    En aŭtun' la arboj kiel damoj
    portas robojn pompajn, silk-susurajn
    kaj paradas ŝike per ornamoj
    kupraj, bronzaj, oraj kaj purpuraj.

   Tiel sorĉsusure nin ekscitas
    tiuj rafinitaj belulinoj,
    ke nevole el memoro glitas
    la printempaj ĉastaj junulinoj.

## MARTO MILITTEMPA

    Kia sensuna marto!
    Neĝas, neĝas sen halto.
    Per kvieto sensona
    kaj falad' monotona
    volas la neĝo luli,
    trankviligi la korojn,
    el la anim' forruli
    la ĉagrenajn memorojn,
    volas, ke ree pure,
    pure kaj senmakule
    brilu neĝo per blanko
    sur verŝita homsango.

## TROLIOJ

    Jen, en man' troliojn orajn tenas
    blonda kaj gracia junulin',
    ilin al la brust' karese premas,
    per la haroj tuŝas dum kapklin'.

    Ravaj estas la troli-kapetoj
    kaj ilia milda bonodor',
    ili kvazaŭ plenas de sekretoj,
    same kiel la knabina kor'.

    En proksimo staras juna knabo,
    ensorĉite rigardadas li:
    al li ŝajnas ŝia blonda kapo
    ŝaŭme ora kiel la troli'.

## ERIKO

    Floras la eriko, floras la eriko!
    Bonodoro rava kaj abela zum'.
    En kviet' mirinda sole ĉi muziko
    kaj kareso milda de l' aŭtuna sun'.

    Sidu nun aŭ kuŝu, kaj vi kvazaŭ dronas
    en la lilaj ondoj de l' eriko-mar'.
    Tuta erikejo nun por vi aromas,
    dum vi tiel kuŝas meze de l' florar'.

    Sed memor' min kaptas kaj kun ĝi doloro
    ŝiriĝanta kiel vea kri' el mi:
    Ho, se povus iu, kiun baras foro,
    sur la erikejo kuŝi kiel mi.

## VERDAJ PLENDOJ

    La esperanta instruisto konstatas,
    ke malbone la afero statas,
    ke la diligento
    forflugas kiel facila vento,
    ke la dek ses reguloj
    senlerne kuŝas en anguloj,
    ke la scio de la kompanio
    estas neta nenio
    ĉe la fino de la kurso...
    Kaj li murmuras kiel urso.

    La esperanta propagandisto konstatas,
    ke liajn prezentadojn oni ne ŝatas,
    vanas la paroloj anemiaj,
    freŝaj faktoj antaŭdiluviaj
    kaj multvorta nenidira stilo...
    Do li ploras kiel krokodilo.

    La esperanta eldonisto konstatas,
    ke lia monujo terure platas,
    ke librojn li ne vendas,
    ĉar la vera esperantisto,
    kun admirinda persisto
    neniam ion aĉetas aŭ mendas,
    nek amdelirojn de poetoj,
    nek revuojn aŭ gazetojn,
    malgraŭ ties malavaraj aroj
    da preseraroj.
    Do admonojn pri libromendo, abonpago
    li ripetas kiel papago.

    La esperanta grupkasisto konstatas,
    ke la grupa kaso fastadas,
    ĉar la membroj observas la devizon
    esperantistan,
    ĉiorezistan:
    Neniam pagi kotizon!
    Tial do li, preskaŭ sen okupo,
    hurlas kiel malsata lupo.

    Sed ili plendu kaj plendu,
    nin, “kavalirojn de alta ideo”,
    ilia plendo kaj veo
    neniel por tio tentu,
    ke ni per lingvolerno nin turmentu,
    novajn propagandmetodojn inventu,
    gazetojn — eĉ propralandan — mendu,
    kotizon al la kasisto sendu,
    sed admonojn ni malatentu,
    nur krokodilu aŭ silentu,
    indiferentu,
    maldiligentu
    kaj restu bonaj esperantistaj tipoj:
    nin zorge gardu de labortroo,
    en la esperantista zoo
    ni estu la bradipoj.
