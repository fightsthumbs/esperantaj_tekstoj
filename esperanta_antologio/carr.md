# Timothy Brian Carr
**Carr, Timothy Brian (1943- ).** Anglo: bibliotekisto. Esperantisto de 1969. Lernis la lingvon post vizito al Ĉeĥoslovakio, kie li kon- sciiĝis pri la lingva problemo. Komencis verki poemojn en 1980. Kontribuis al “Fonto” per originalaj poemoj kaj tradukoj el la lingvoj okcitana, hispana kaj franca.


## RAPSODIO KIMRA

            Jubila kaj trila
            Kanzono-sezono.
                Lavanta
            Tempo dafadila.

            Dafadiloj veke ravaj
                L' okulojn spronas.
            El jonkviloj trumpetkavaj
                Salutoj sonas.
            Dafadiloj Kimre bravaj
                Valeson zonas.

    Dum frapas fabrikejoj ritme kaj fortike,
    Virece kamentuboj tra l' taŭzita tago pusas.

        Ridetas spritaj, netaj lernantinoj
        Dafadildance al lice' irante,
        Sed okulumas en kadukaj kinoj,
        Amorajn aventurojn aspirante.
        Aŭ, dum diskgurdoj ululadas trude,
        Keltriĉajn kisojn ili korgeneras,
        Ĉifataj jam, fumante lipmalprude.
        Latinaj verboj, ho ve, ne prosperas!
        Ministoj en la meza, ardezgriza hor',
    Striptizo ombra kaj biero por la nokto cel'.
    Kondamne, tamen, morne, staras super la kapel";
    Predikoj piaj pikas inferfajre en memor'
    Kaj kantas himnojn hantajn ĥoroj sobraj en malhel'.
    Dum paŝegadas viroj nigrigitaj el labor',
    Eterne ĉasta, daŭre pura dafadilo-flor'
        Ekbrilas, ora vino, ĉirkaŭ tra l' ĉiel'.

                Flustre zefiroj lirikaj
            Arbojn druidajn sonore instigas.
                Glite radioj mistikaj
            Kampojn kaŝitajn kolore vibrigas.

                Dafadile fiera,
                Sennaskrajta nacio
                Por parolo penadas,
                Al Angliga Britio
                En opono. Poetoj
                Sencikatre memoras,
                Verdvestite, la valojn
                Kaj viregoj eksoras
                Raskonscie, sekretan
                Patrolingvon verseĥe
                Deklamante, tondrtone,
                — Aŭ nanaro ŝafbleke
                Anaspaŝas, ĵargonas,
                Per poreoj mizera.

                Sombro susuras sanktsofte   
            Apud kristala, kovema rivero.
                Steloj dissparkas sorĉofte,
            Pulsoj malpezaj el sema etero.

            Edzinoj kun-ide, rapide movadas
            Sur stratoj ronrone, hupsone koncerto,
            Eniras butikojn, amikojn renkontas,
            Provizojn aĉetas, ripetas skandalojn
            Narcise kapjese, senĉese klaĉante.
            Jen! langoj flubele orele lulantaj,
            Cetere raspraŭka, drakfaŭka torento,


            Ĝis hejmen sklavinoj, maŝinoj forhastas,
            Ĉar taskoj atendas kaj plendas infanoj.

            Pilkon ekprenante abituriento,
            Forsturmante en batalo por poento,
            Zigzagante zorge, kontraŭulojn-spita,
            Plonĝe ĝin gajnante, rugbe-ekzaltita!;
            Ventvipate, nebulblinde, palpserĉlante
            Krestojn Kimrajn tra legendoj konkerante,
            Supre, sub subita suno mapmagia,
            Kvazaŭ nun alpisto sperta, mortdefia!;
            Ekdrinkante en trinkej' malpermesata,
            Poste, dum en park-aleoj l' elo flata
            Kun vespera brizo dorloteme mola
            Kiel harpo ĉarmas, amsopira sola
            Al la verŝistino Angla, ho anĝela,
            Diafana, dafadildazlie hela!

        Dum Venuso super du skoriamasoj blanke kuŝas,
            En vualo blua vaporeto vindas dike.

                    Facila, Aprila
                    Burĝono-sezono.
                        Savanta
                    Tempo dafadila.

                    Dafadiloj suno-havaj
                        Lumigon donas.
                    Sub jonkviloj Printemppravaj
                        La Vintro dronas.
                    Dafadiloj reĝe flavaj
                        Kimrujon kronas.
