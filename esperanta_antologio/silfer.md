# Giorgio Silfer
**Silfer, Giorgio (pseŭdonimo de Valerio Ari, 1949- ).** Italo; lingvo-instruisto. Esperantisto de 1965. Gajnis sian unuan premion en E-a literatura konkurso, 1967. Kunfondis en 1969 la literaturan rondon “La Patrolo”, kies propra organo estis “Literatura foiro” (1970-79). Ĉefredaktoro de LF de la unua ĝis la sesdeka numeroj. Ĉefredaktis la revuon “Kontakto” inter somero 1975 kaj vintro 1971/78. Komitatano de TEJO 1969-72 kaj 1977-80. Gvidis multajn E-kursojn. Verkoj: Drole kaj petole (originalaj anekdotoj, 1972); Doktoro Rosales (originala dramo, 1973); De tempo al tempo (originalaj poemoj, 1977); Enkonduko al literatura kritiko (SUK-lek- ciaro, 1978); La sesdekoka: ĉu decida jaro? (antologio, kun Perla Martinelli, 1978).

# AMIKON MI HAVIS

    Amikon mi havis
    Kunulon en la eksterma sorto
    Daŭre li ekfuĝis
    Ĉiam la Germanoj lin kaptis
    Fine
    Foje
    Lin ŝlosis en subtera tunelo
    Por ke soife malsate li ĉesu.
    Mi rememoras
    Mi aŭskultas
    La larmojn
    La insultojn
    La petojn
    La kriĉojn sovaĝajn
    El la senluma funelo
    Kies murojn li lekis
    En strebo marasma
    Ĝis ekestis silento
    Despere mishome muta
    Silento.

    Nun
    Ankaŭ mi eniris blindan puton
    Kaj palpas la ŝtonojn
    Kaj ŝvito sinkas el frunto
    Sed neniu
    Aŭdas mian krion
    Por ke li rakontu.
