# Despina Patrinu

**Patrinu, Despina (1930- ).** Grekino; literaturisto. Esperantisto de 1975. Eldonis kvin librojn en la greka lingvo. Ŝiaj rakontoj kaj tradukoj aperis en diversaj revuoj. Verkoj: Homa animo (novelaro, 1976); Danai Vraila (romano, 1979).

## ABELO KISIS MIN

    L' animoj turmentitaj kien iras?
    Kien la juneco subpremita?
    La perfiditaj revoj kie vagadas?
    La larmoj de la laca maljunulo?
    Kruda la tero ĉu absorbas ĉion?
    Pezaj la muroj estas de mia domo.
    Timemaj paseroj al mia teraso alvenas,
    trinkas akverojn kaj forflugas:
            — Homo ŝi estas, fratoj, rapidu,
        homo ŝi estas, fratoj, ne fidu. —
    Hundon fidelan iam mi havis...
    Kien l' animoj de la hundoj iras?
    De senhejmaj hundoj la plendon kiu konsolas?
    Peza la vivo pasas kaj perdiĝas.
    Paseroj superflugas kaj foriras.
    Tamen hieraŭ, jen, abelo alvenis,
    trinkis el la telero akveron,
    tuŝis al mi la lipojn,
    kaj tiel zumis:
        — Mi scias la serenan landon,
        kie l' animoj iras de la hundoj.
        Nenio perdiĝas.
        La tero larmojn ne absorbas nek sopirojn.
        Larmoj, sopiroj, velkintaj floroj,
        plendo pro la perdita vivo,
        ĉio verŝiĝas en riveron de dolĉeco, tie,
        kie feliĉa flosas ĉiu subpremita sento,
        en tiu mistika lando,
        kiun mi konas,
        de profanaj okuloj fore, fore... —
    L' abelo tiun sekreton al mi flustris
    pro nura guto da akvo,
    kisis al mi la lipojn
    kaj promesis:
        — Kiam vi mortos
        per mia flugilo la okulojn al vi mi fermos
        tiel tenere kiel mia kiso,
        kaj kondukos vin al la mistika lando
        al profanaj okuloj kaŝita.
        Tie la vento
        la forton havas nur de mia zumo.
        Vian amatan hundon tie vi trovos.
        Ĉiuj larmoj tie forgesitaj,
        gutoj estas en la rivero de dolĉeco. —
    Abelo al mi la lipojn kisis
    pro guto da akvo en telereto,
    abelo kisis min kaj promesis.
