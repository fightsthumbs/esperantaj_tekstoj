# Kris Long

**Long, Kris (1944- ).** Brito; komputer-programisto. Esperantisto de 1971. Diversaj SAT-oficoj. Helpredaktoro de “Kvakera esperantisto”. Multaj poemoj el la pola en “La kancerkliniko”. Verkoj: Div. trad. poemaroj de Gerald Manley Hopkins, Edward Thomas, Emily Dickinson, Wallace Stevens kaj Boris Pasternak (X2). Diversaj folioj de originalaj poemoj eldonitaj de la aŭtoro.

## 12 KIMRESKOJ

*Fraksen-branĉoj*

    Manoj don-oferantaj: fraksenoj
    kusenos la vintron
    per nigraj fingropintoj,
    kiujn printempo pruntis.

*Malfruaj beroj*

    Sorĉe nigraj kaj ruĝaj — perfekton
    prefere nur spektu:
    tro maturaj rubusoj,
    gastamaj sed sengustaj.

*Aliflanke*

    Abi-arbaraj pingloj, neĝ-molaj
    en mallumo, dike
    kusenas; suno pikas
    ruĝ-oranĝajn larikojn.

*Alĥemio*

    Betulo plur-metala — ŝiriĝis
    ŝelo arĝenta — staras
    or-folia; akvofalo
    verdon redonas kupra.
 
*Kverkoj*

    Flavon pluvo forlavos: nur musk- kaj
    liken-maskojn lasos;
    daŭran verdon tra larmoj,
    kor-koloron kar-klaran.

*Sorpo super burno*

    Trompis trempitaj brunoj: kverk-, filik-...
    Makulas la spuron
    cikatro suk-purpura:
    sorp-ruĝon mi sopiris.

*Fungoj*

    mankas la blank-makulaj, ruĝ-fonaj
    fungoj sub betuloj:
    ŝtupe laŭ ŝtipo putra
    ĉielen-lanĉas trunko.

*Treme*

    Tra sen-vitro tretu, glora suno,
    nigr-arane-reton:
    luma rebrilo, mara
    krispo karesas muron.


*Vesperaj nuboj*

    Bril-randaj sablamasoj ĉiean
    ĉiel-tajdon mapas —
    ne ŝirmu vin permane:
    ne palpeblas lum-maro.

*Pastoralo*

    Kiu frue forpaŝas tra mont-roso,
    interesas ŝafojn:
    paŝtu vin! venas nur poŝt-
    karto al la kara enpoŝe.

*Ligo*

    Kamp-murojn sub-brake, heder-nodoj
    daŭre bindas blokojn.
    Forfrakasiĝos rokoj:
    trunkon tordos pin-drako.

*Pereonto*

    Ulmo muron faligis; nun ulmido
    el medolo el-ingas,
    talpe tra putra ligno,
    ĝis tomb-histoj malligos.

 

## TAGIĜOJ

### l

    Ruĝkresta farmbiena domo
    — ekrano por torditaj branĉoj —
    dislimas landon dorman dum
    tegoloj senprujniĝas tilde:
    Nek ort-basen-ondado-tranĉoj
    nek integraloj... ĉu vokaloj
    laŭ nekonata naza skribo?

    Tiel mi staris ĉe fenestro,
    ne eldirante la pejzaĝon.
    Tro frostas. Sed mi jam forestas,
    ne malĉifrinte la mesaĝon,

    pige serĉante cigared-
    skatolon por elskribi cedon.    

### 2

    Sub nuboj fru-matena suno
    surprizas la ĉirkaŭajn arbojn
    — sukcenajn ventrojn, brunajn branĉojn —
    kontraŭ ĉielo plumba, pluma,
    neĝ-blua...
        Kiom da tegmentoj
    neĝo ŝutetis! Ruĝaj krestoj
    jam velkas tamen, kvazaŭ korbo
    sufokis kokokriojn.


## KONTRAŬ NATURO

    Interpasinte du taksusojn,
    ĉu vi memoras kunfluejon,
    pasadon laŭ angula tubo,
    la marĉon sub la rododendroj
    inter la dua kaj la tria
    falo?

    ...laŭ samaj vojoj nun,
    tegitaj far senlaboruloj,
    virinoj promenigas hundojn...

    Ĝangalo estas por infanoj:
    gepatroj faras ĝin naturo.

## LAKTO

    Kremarkoj post la lakteliro
    figuras klarajn fingrajn montojn,
    unu malantaŭ la alia,
    sur la botelo tralavota,
    ĉinan pejzaĝon super lago
    (zigzagas laŭ la kremo drakoj);
    lango de la pasanta vintro
    lekas la laktbotelan vintron.
