# Renée Nagy
**Nagy, Renée,.** Informoj mankas.

## TESTAMENTO

    Kiam je l' fin' de l' tera vojo kruta
    Kun malvarma koro, kaj kun buŝo muta
    Mi ripozon serĉos, ho ne metu mian
    Korpon en malluman tombon; ĝi ripozi
            Povus, ho neniam.

    Sed ŝtiparon faru, brula fajra flamo
    Min konsumu tutan, orfon de la amo,
    De senkisaj miaj lipoj velka floro
    Feliĉege ĝuus kisojn de la fajro
            En la lasta horo.

    De la ruĝaj flamoj lasta ĉirkaŭpreno,
    Lulu la animon per karesa beno,
    Sur neĝblankan mian bruston tutgracie
    Premu fajran kison longe sopiratan
            Brula flam' pasie.

    Kiam estingiĝos tuta la flamaro,
    Serĉu mian cindron inter la ŝtiparo,
    Kaj disĵetu ĝin en florbed' gracia,
    Iĝu violeto el ĝi, kia estis
            Ĝi dum vivo sia.
