# Wouter Pilger
**Pilger, Wouter Frank (1942- ).** Nederlandano; redaktoro de lernolibroj. Esperantisto de ĉ. 1958. Verkoj: Ne ĉiam (poemoj, 1974); Tondajoj (poemoj, 1978); Ulenspieghel t.e. Strigspegulo (2) (traduko, 1974); Ribela saĝo (traduko, 1977). En frua majmateno: Kelkaj perloj el la mezepoka nederlanda poezio (2) (traduko, 1977); Amoro kaj amo (traduko, 1974); Soife mortas mi (traduko, 1977).

## MIA ĈIO

**1.**

    kara,
    vi jam vidis ĉiujn stelojn
    antaŭ ol eĉ unu sputniko
    enspaciĝis.
    vi stelpinte
    pikis mian noktan bruston.
    la kosmo
    estas kava.

**2.**

    ĉi-nokte en sonĝo
    mi postkuris vin
    sur la ŝtonaj strandoj
    de la sudo.
    vi estis havinda
    kiel juna delfeno.
    sur la ŝtonaj strandoj
    mi postkuris vin
    dum vi kuŝis apude.
    plej apude,
    mia havinda.

**3.**

    ne ĉiuj estas kia mi,
    imagu!
    la vojoj de liliputo
    en brobdingnag
    devas esti strangaj.
    la birdo kiu ekstere
    kantas la sunon
    ne kantas por mi
    laŭ sama tono.

**4.**

    kara,
    mi scius tre bone
    kion fari
    se mi ne havus vin,
    mia ĉio.
