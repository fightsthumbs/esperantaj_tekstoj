# M. Strŭmpfel
**Strumpfel, Martin.** Sudeta germano; instruisto. Kunlaborinto de “Literatura mondo”. Poemoj en Naŭ poetoj (1938). UEA-Delegito en Oelsnitz (Germanujo) en 1933-34. Mortis antaŭ la Dua Mondmilito.


## EBLE JAM

    Eble nun jam bele floras
    Ie, ie ajn rozujo,
    Kiu super mi odoros
    Baldaŭ antaŭ tujo.

    Eble nigraj ĉevaletoj
    Saltas sur herbej' pro ĝojo,
    Kiuj tiros kvietpaŝe
    Min sur lasta vojo.

    Eble ie ajn nun kuŝas
    Ses malgrandaj kverktabuloj,
    Kiuj baldaŭ jam min gardos
    Kontraŭ terobuloj.

    Eble ie ajn nun floras
    Tri lekantoj aŭ cejanoj,
    Kiuj baldaŭ, baldaŭ velkos
    Jam, en miaj manoj.

    Eble du okuloj ridas
    Pri ŝercaĵo sensacia,
    Kiuj baldaŭ ploros, ploros
    Apud tombo mia.

## AŬGUSTO

    Sur molaj, bronzaj ondoj
    Lumeroj balance foriras.
    Maturaj brunaj spikoj
    Malsupren kliniĝas, sopiras.

    Cejan' al konvolvulo
    Rakontas pri strangaj aferoj:
    «Jam baldaŭ blovos ventoj
    Tra stoploj kaj kelkaj pajleroj».

## AŬTUNO

    Aŭtuno iras tra la landoj,
    Brunnigran violonon ludas,
    Kaj kien lude li salutas
    Melankolie sonas kantoj.

    Ektremas ĉiuj verdaj plantoj,
    Timeme ĉiu flor' kondutas,
    Aŭtuno iras tra la landoj,
    Brunnigran violonon ludas.

    Al liaj ŝuoj mankas plandoj,
    El truoj bruna haŭto nudas,
    De temp' al temp' li brandon glutas
    Aŭ maĉas kernon de juglandoj:

    Aŭtuno iras tra la landoj!

## JANUARO

    Miraklo!
    Nokte de l' ĉielo
    Juvelo falis post juvelo.
    Nun brilas sur la mortĉemizo
    De l' ter' opalo ĉe turkizo,
    Kaj diamanto ĉe rubeno,
    Smerald', topazo kaj safiro.
    Sed pleje frapas fenomeno:
    Ĉe ĉiu paŝ' de l' plueniro
    Jen estingiĝas cent juveloj,
    Jen cent ekbrilas kiel steloj.
    Prikanti devas mi la vintran
    Miraklon! —
    Sed pro frost' mortintan
    Birdeton konsternate vidas
    Kaj — hejmeniri mi decidas.
