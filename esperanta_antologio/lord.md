# Donald S. Lord
**Lord, Donald S. (1926- ).** Brito; administranto de sekretariato. Esperantisto de 1941. Verkas poemojn, artikolojn, recenzojn. Por BEA gvidas altgradan korespondkurson. Instruis je altgrada nivelo por pluraj edukaj instancoj tra Anglujo. Verkas propran satiran materialon kaj kabaredas.

## ALKEMIA KANTO DE NOVA VIRHERMAFRODITO

    Ha, tute mortu, mia seksa zumo!
    Mi volas senurĝiĝi, ekvilibri.
    Pro viaj pulsoj min mi sentas vibri;
    Voluptas mi al arda amindumo.

    Sed nun mi volas stari sen detiro,
    Reflekti mikrokosme la homaron.
    La Saĝ' al mi edzinas. La najbaron
    Ŝi min instigas ami sen deziro.

    En plej profundaj fontoj de l' sentumoj
    Ŝi montras la sekretojn salomonajn:
    Amluktojn arkanĝelajn kaj demonajn,
    Kaj nigran saĝon preter ĉiaj lumoj.

    Ŝi min virigas, la eterna ino,
    El korp-ensorba sensentuma volo,
    Kaj strebas min firmigi en la rolo
    De ŝia edzo sen amorinklino.

    Regante la ĉielon kaj inferon,
    Ŝi faris el mi reĝon. En spontano
    Mi gravedigis ŝin, kaj la infano
    Naskiĝis jam, kaj princas sian teron.

    Do, vin, impulsoj al la seksinklino,
    Mi volas tumi nun al alta centro,
    Kaj tie vin transmuti per koncentro,
    Por ke mi iĝu ora vir-virino.

    Ne moku min, vi mondo fiprofana!
    Vi ne komprenas mian pramagion.
    Mi ne perversas, sed karn-energion
    Mi alkemias al fajr' oceana.

    Mi staros tie vir-kolono hela,
    Kaj ŝi min oleumos dum ĉiamo.
    Transcenda-imanenta di-geamo
    Ni reĝ-reĝinas sur la tron' juvela.
