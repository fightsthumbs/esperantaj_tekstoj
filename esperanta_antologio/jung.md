# Teo Jung
**Jung, Teo (1892- ).** Germano, nun nederlanda civitano; presisto. ĵurnalisto kaj eldonisto. Esperantistiĝis en 1909-10. Sin donis tute al Esperanto post la Unua Mondmilito, fondis plurajn E-gazetojn kaj eldonis multajn librojn en la internacia lingvo. Konata kiel antaŭa direktoro kaj redaktoro de la gazeto “Heroldo de Esperanto” (pli frue “Esperanto triumfonta”), kiu regule aperas ekde 1920. Verkoj: La alta kanto de la amo (poemo, 1926); Landoj de l' fantazio (originala romano, 1927); La ŝipĉarpentisto (traduko, 1928); Gudrun (postrakonto, 1928); En okcidento nenio nova (kuntradukinto, 1929); Ek al batal' (originalaj poemoj, 1935); De Muheddin Zis Mundilatin (originalo, 1937); Preĝo (poemo, 1967); Ĉiu ĉiun (aŭtobiografio, 1979).


## IAM

    Iam
    Mi migris tra la vasta mondpalaco
    Kun komprenema kor' kaj ĝu-malsato,
    Kaj ĉie min alridis dia paco,
    Kaj ĉio renkontita estis frato.

    Frato:
    Viol' ĉe vojo dolĉe odoranta;
    Frato: tili' — gardisto apud domo,
    La papili' kun vesto brilianta,
    Kantu!' alaŭdo. Frato: eĉ la Homo!

    Iam
    imagis mi la tutan Teron bona,
    Pompadis ĝi — senmanka Paradizo;
    Festrobo ŝajnis eĉ la frak' ĉifona,
    Kaj ĝojkoloro la ĉagrena grizo.

    ⁎

    Poste
    Min riĉ', abundo ravis, famo, gloro,
    Per plenaj spiroj mi l' ekziston ĝuis;
    Sub brusto vigle batis arda koro,
    Kaj verva sango tra la vejnoj fluis.

    ⁎

    Iam
    Titanajn planojn mi en cerbo rulis:
    Urbmetropolojn sorĉi sur malplenojn;
    El grundo, kie la dezerto brulis,
    Ellogi dolĉparfumajn florĝardenojn.

    Iam
    Mi ŝtormatake volis montojn breĉi,
    Elĉerpi marojn, sunon flug-aliri,
    De mond' al mond' gigantajn pontojn streĉi,
    Steldiamantojn el ĉielo ŝiri.

    Iam
    Mi revis rajdi meze tra gehenoj,
    Flamojn, venenan brulon brave spiti,
    Malicajn monstrojn kapti en katenoj,
    Diablon mem sentime almiliti.

    Iam
    Mi sonĝis savi el turmentkruelaj
    Drakĉirkaŭprenoj la blindige-blankajn
    Korpomiraklojn de virginoj belaj,
    Kompens-rikolti ardajn kisojn dankajn.

    Iam
    Aspiris tigron mi, leonon ligi,
    Sovaĝan beston de l' milita plago;
    Esperis mi Homaron liberigi
    De skurĝ' terura de l' Antropofago.

    ⁎

    Iam...
    Infana kredo, knabaj fantazioj,
    Junula tromemfido, nubkasteloj —
    Disfluis kiel fantasmagorioj,
    Forŝvebis kiel misterplenaj veloj.

    ⁎

    Tamen
    Ne tute povis mi la revojn lasi:
    La foro, la neeblo min impresas;
    Ĝis nun mi amas idealojn ĉasi,
    Sed dume la realon ne forgesas.

    Jen do
    Dediĉis profesion mi kaj nomon,
    Eĉ koron al belega la Afero;
    La bruston mi dekoris kaj la domon
    Per la simbolo sankta de l' Espero.

    Iam...
    Eĉ tiun lummomenton jam paligas
    La jaroj ĉe l' fuĝanta horizonto,
    Dum senripoze tag' kaj temp' navigas
    Renkonte al eonoj dc l' Estonto.

    ⁎

    Iam!
    Ho bela revo de spirit' genia:
    Ke ĉiu ĉiun en la mond' komprenu!
    Ideo granda, pens' revolucia,
    Valora, vere!, ke por ĝi ni penu.

    ⁎

    Iam!
    Ne estis nura ĝojo la batalo,
    Nek ĉiam danka; tamen mi ne plendas:
    Neniu donu sin al idealo,
    Se rangon, riĉon, laŭrojn li atendas.

    Iam...
    Eklumis horoj de plezuropleno,
    Volonte revokataj de l' memoro;
    Sed sekvis tagoj pezaj de ĉagreno,
    Kiujn rememorante ploras koro.

    Kiam
    Mensogserpentoj, kalumniodrako
    — Venenkraĉanta la obskura gildo —
    El sia nest' alsiblis por atako
    Alsalte kontraŭ nia pura ŝildo.

    Kiam
    La kontraŭstaro de potenco truda,
    Malica volo de reĝim' tirana
    Per peza pugno de perforto kruda
    Laboron de jardekoj faris vana.

    Kiam
    Afliktis inerteco de l' amaso,
    Vanteco de kleruloj plenblovita,
    Antaŭjuĝemo de popol' kaj raso,
    Disput' de propra rondo etspirita...

    Kiam
    Amiko, kvankam sen intenc' malbona,
    Al klaĉ' tro vole la orelon klinis
    Kaj, ĝin ŝtopinte al la voĉ' rezona,
    En juĝ' tordita nur des pli obstinis...

    ⁎

    Ĉu do
    Senfrukte penis mi, laboris, luktis,
    Pelante mian paŝon sen kompato?
    Vane mi pensis, provis kaj produktis?
    Neniel! Ja ne mankas rezultato.

    Jes ja:
    Freŝigaj la raporto pri progreso,
    Instigaj vortoj de amiko kara,
    Frataj kunvenoj — festoj sen forgeso...
    Jen dolĉaj gutoj en kalik' amara.

    Kaj jen:
    Belvice sur bretaro la taĉmentoj
    De batalantoj por mondidealoj:
    Fiksitaj pensoj de kvin kontinentoj,
    Centmil' da paĝoj — libroj kaj jurnaloj.

    Se ho!
    Tre multe, tro postrestas nefarita.
    Kaj kvankam la fidela kor' senlacas,
    La sang' ankor' sin pelas verva, spita,
    Tamen la hor' ne haltas... kaj minacas.

    Ho ve!
    Kiom deziras mi ankoraŭ fari,
    Eĉ se la kara mondo ĝin ne dankas!
    Kiom ankoraŭ plani kaj prepari!
    Sed tempo urĝas, kaj la jaroj mankas.

    Tamen
    Ĉu grave, se ne mi kaj vi plenumos
    De l' majstro verkon kaj la belan revon?
    Malprave pri l' destino ni cerbumos;
    Sufiĉas, se ni faras nian devon.

    Ĉar eĉ
    Se vi kaj mi ne plu al celo venos,
    Se la Benitan Teron ni ne vidos:
    Pli junaj de ni la standardon prenos
    Kaj la Aferon al triumfo gvidos.
