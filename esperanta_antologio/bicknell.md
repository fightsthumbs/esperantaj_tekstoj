# Clarence Bicknell
**Bicknell, Clarence (1842-1918).** Anglo; anglikana pastro, poste forlasis la eklezion. Eksvolapukisto, esp-istiĝis en 1897, ĉeestis la Unuan Kongreson. Originalaj poemoj aperis en “La revuo”, “The British Esperantist”. Verkoj: Horacio (traduko, 1906); Gvinevero (traduko, 1907); Rikoltado de la pecoj (traduko, 1915); Ŝakludo (traduko, 1915).

## AŬTUNO

    Mallaŭta voĉo de l' venonta vintro
        Tra nia norda lando ekmurmuras;
    La floroj velkas sub ĉielo griza,
        Hirundamikoj aliloken kuras.

    La gloro de l' somero jam finiĝis;
        La fruktojn ni rikoltis kaj la grenojn;
    Nin kaptas iom da pensad' malgaja,
        Eĉ forgesante la pasintajn benojn.

    Sed ĉe la tuŝo de l' malvarma mano
        Beleco pli mirinda tuj naskiĝas;
    L' aŭtuno kiel sunsubir' ekbrilas;
        La nigra subpieda ter' flamiĝas.

    Ĝardenoj kaj arbaroj nun sin vestas
        Per oro kaj karmino, reĝkoloroj;
    Folioj tra l' aer' flugante dancas,
        Kaj kuŝas sur la herbo kiel floroj.

    Nek de l' printempo la mantelo verda,
        Nek de l' somer' la rozokrono suna,
    Valoras la trenaĵon fajrsimilan,
        La orbrodaĵon de l' vestar' aŭtuna.

    Ho, baldaŭ, mia kor', la morto venos!
        pli ĝoja la homaron tutan igu:
    Reveku vin, kaj per agado nobla
        La mondon suferantan feliĉigu.
