# Lina Gabrielli
**Gabrielli, Lina**, Italino; jurnalisto-eldonisto. Esperantisto de 1955. Gvidis multajn E-kursojn; redaktoro de “Voce del Centro E-ista Piceno”. Premiiĝis en la Belartaj Konkursoj de UEA, 1973. Ekse 1975 eldonisto sub la marko “Plejado”, kiu ĝis printempo 1982 el- donis 19 librojn. Krom la itallingvaj, ŝiaj verkoj estas: La kombilo (rakonto, 1962); Bill kaj lazuraj okuloj (rakonto, 1964); Karnavalo (noveloj, 1973); Ni devas vivi (poemaro kun Kjell Walraamoen, 1975); Vivendo (poemoj, 1979); Nuancoj (poemoj kun Kazimiersz Szczurek, 1980); La ĝardeno de la urbestro (noveloj, 1978).

## EN MI ĜERMIS IO

    Sendube en mi
    ĝermis io,
    nur ke mi estis
    blinda
    kaj ne konsciis.
    Nun
    mi elfosas
    pere de ci
    alian mondon.
    Deziroj
    sentoj
    pensoj
    kantas en mi.
    Ne gravas
    ĉu kostas pekon
    tiu malkovro
    mia.
    Ĉu vere estas peko?

## SOPIROJ

    Longajn jarojn
    min atendis amo,
    longajn jarojn
    mi ploris premante
    mian buŝon
    sur la malseka rosherbo.
    Ofte mi rigardis
    la ĉielon
    petante de tiu
    oceano blu-blua
    konsolon mian.
    Ĉu nun estas
    la horo
    de renkontiĝo nia?

## AMATA, VENU!

    Amata, venu!
    Mi ankoraŭ ne povas.
    Patrino mia ne lasas
    min foriri.
    Verŝajne ŝi tute
    forgesis
    la belajn jarojn
    de sia juneco
    kiam per amo
    al patro mia
    ŝi venigis min en tiun
    krudan mondon.
    Patrino mia
    nun iras al preĝejo,
    ĉar ŝi konsolas sin
    nur per la preĝo.
    Ho mi ne scias,
    mi ne scias preĝi
    se mi ne premas cin
    al koro mia!
    Ho mi ne scias,
    mi ne scias preĝi
    se piulino konsolas sin
    per preĝo
    sen ia kompreno
    por doloroj miaj!
    Se ni revidos nin
    mi iĝos pia,
    se ni ne vidos nin,
    unu la alian,
    mi certigas cin
    ke mi ĉion malamos,
    eĉ kreinton
    je la alta ĉielo.

## AL CI

    Belajn vortojn
    ci farbis
    por allogi
    mian koron.
    Nun laca
    pri mi
    ci ne sentas
    mian
    ploron.

## MI REVAS BLANKAJN STRATETOJN

    Mi revas blankajn
    stratetojn;
    mallarĝajn,
    kaŝitajn
    stratetojn
    inter la altaj muroj
    de la domoj,
    kie oni povas
    facile brakumi
    kaj kisi arde,
    libere.

## MI FROSTAS

    Mi frostas,
    tremas.
    Serĉu min,
    mi petas!
    Mi lasos min
    trovi.

## MI NE VOLAS ESTI KAINO

    Mi ruĝiĝas,
    frato,
    pro mia lito
    komforta,
    pro mia hejmo
    tro granda,
    ĉar mi scias,
    ke el malvarmo
    vin ŝirmas
    kartonskatoloj,
    ke matraco
    kaj kuseno
    estas la malpuraj
    ŝtonoj
    de malmola
    pavimo.

    Frato,
    ĉu vi povas
    pardoni?
    Al vi mi donas
    mian koron.
    Mi ne plu volas
    esti Kaino,
    neniam plu!
