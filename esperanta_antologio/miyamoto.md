# Miyamoto Masao
**Miyamoto Masao (1913- ).** Japano; direkciano de akcia kompanio Esperanto. Esperantisto de 1934. Sekretario de KLEG. Dum kelka tempo laboris kiel neregula lektoro en la Fremdlingva Universitato de Kobe, speciale por studi esperantologion. Plurfoje premiita en la Belartaj Konkursoj de UEA. Verkoj: Rakontoj de Oogai (traduko, 1962); Japana kvodlibeto (1965); Kvin virinoj de amoro (traduko, 1966); Pri arto kaj morto (noveloj, 1967; hispana traduko 1973); El la vivo de Syunkin (traduko, 1968); La obstino (traduko, 1964); El Manjoo (traduko, 1971); Invit' al japanesko (originala poemaro, 1971); Utaaro de Takuboku (traduko, 1974); Naskitaj sur la ruino (originala romano, 1976); El la japana moderna poezio (traduko, 1977); El japana literaturo (traduko, 1965); Hajka antologio (traduko, 1981); Sarkasme kaj entuziasme (eseoj, 1979); Skiza historio, de la utao (eseo, 1979); Infanoj de l' atombombo (traduko, 1962); Historieto de la japana E-movado (originalo, 1975); Nova vortaro E-japana (1963).

## UVERTURO

    La lum' aprila
    sur relief' de Majstro
    ankoraŭ brila.

    Ĉe bord' alfluson
    printempan vidas mi kun
    hajkar' de Buson.

    Mi venis trajne
    al flu' printempa, poŝe
    libret' de Heine.

    Mi legas Rilke
    kun postkoler' ankoraŭ,
    — pluvetas silke.

    Sireno bovas
    per bleko trans sakuroj,
    mi hajki provas.

    Mi versas, rimas,
    abortas ĉiam; dafno
    sur kort' kulminas.

    Ankoraŭ lamas
    poemo mia buŝe,
    dum nuboj skvamas.

    La sun' sin portis
    zeniten super fluo,
    — hajkad' abortis.

    Jam la movado
    kun snoboj kaj filistroj
    min naŭzas tede.
    Ĉu mi prefere restu
    verkist' nur kabinete?

    Pri l' jun' karcera
    ankoraŭ pent' nenia,
    sed nur bedaŭro,
    ke mi ne rajtas esti
    ja bard' revolucia.

    Sur herb' kuŝante
    mi hajkas, sun' printempa
    eksinkis lante.

    Vesperas kaj' kaj
    ekbrilis ondoj, sed ve,
    fuŝprovoj hajkaj.

    Ekpalis dafno
    sub pluv'; per kiu rimi?
    Ĉu nur per Maĥno?

## PRI ENOTERO

### KUN DU REUTAOJ

    Kun ŝi mi iris
    al kampo fruvespera,
    karesis vente
    aromo enotera,
    kaj lirlis fluo
    de riveret' apude,
    dum nin sufokis
    somera herbo krude.
    Mi mutis splene,
    ŝi mutis ankaŭ splene,
    ĉar kia estos
    la sort', ni sciis plene.
    Jam ni reiru!
    ŝi diris, plukis kaŭre
    floreton flavan;
    aromis ĝi plu daŭre
    ĉe ŝia nazo,
    ĉe mia nazo ŝvebe,
    en la obskuro
    klaretis sonĝe, reve...
    Ŝi baldaŭ iĝis
    edzin' alies, ho ve,
    mi deksepjara
    suspiris nur senpove;
    forŝaŭmis amo
    la idilia plore,
    kaj dolĉe kaj dolore.

### REUTAOJ

    La varmaj larmoj
    en fluo de senĉeso
    ĉe l' fea flavo
    de l' enotero restos
    por ĉiam sen forgeso.

    Ho, flave, ŝvebe
    disfloris enoteroj
    sur kamp' hejmloka!
    Ĉu ŝi ankoraŭ sanas
    trans vintroj kaj someroj?

### EKSPIRO DE L' VIVO

    Jen bufo krable
    el sub nigreta humo;
    zefir' agrable.

    Dandisme ŝikas
    Sinjoro Majskarabo
    sed merdon likas.

    Rozkernon unu
    tri majskaraboj rodas!
    Ha, ilin punu!

    Venis sen ĉes' tra
    maja nokto miaŭoj
    de sub' fenestra.

    Difekt' insekta
    ĉi-jare ne ĉe rozoj,
    jen flav' perfekta!

    Formordis vermo
    eĉ dornojn opuntiajn
    — jen nev' kun terno.

    Mergiĝis karpoj
    ĉe tus'; nin logis tien
    per blank' pomarboj.

    Nokto hodiaŭa
    ial humidas. Foras
    kato miaŭa.

    En mut' matena
    lagete karpoj plaŭdas.
    Ĉu pro oldiĝo?
    Mi fruvekite ankaŭ
    hodiaŭ longe aŭdas.

    Cikad' pikpikas
    orelojn kaj malkredon
    je hom' kreskigas.

    En flu' tepida
    fragmitoj restas velkaj,
    sed naĝ' ranida.

    Per punktoj blankaj
    sur arboj de tumulo
    egretoj aras,
    vespero falas, stagnas
    ĉiele fulgnebulo.

    En virgo brila
    de neĝ' figarbe saltas
    paser' jubila.

    Moviĝ' nenia
    de vintra muŝ' plafone
    — enu' mumia.

    Sur rubaj branĉoj
    figarbaj pasintjare
    segitaj restas
    glacia neĝ', paseroj
    sur ili saltas pare.

## EL LA URBA VIVO

    «Jes, nia filo
    pro l' strik' jus ekbiciklis».
    Aprila brilo.

    Majtag' serenas,
    sed for de l' urba bru' mi
    sur plaĝ' promenas.

    La sun' briligas
    reltrakojn rustajn, maja
    fervojo strikas.

    Jen pala disko
    de l' matenlun' en parko —
    printemp' kun frisko.

    Mateno freŝas
    al bluo viadukta,
    lavita strato
    revivas, jam tajfuno
    alnordis pli redukta.

    Al bord' Wakasa
    tajfun' trakuris. Haltas
    tajpil' jam laca.

    Trafikperturbo
    sub silka pluv' dimanĉe
    en l' olda urbo.

    *(En Nara)*

    Kun klak' alflugas
    ĉielen pilko spure;
    kun alkoholo
    basbal' en televido
    min savas per konsolo.

    Incito zumas
    de tram' prokrasta, kreskas
    la fin' aŭtuna.

    Vual' nebula
    surfalas al rivero;
    en krepuskiĝo
    respiras l' urbo granda
    momenton en libero.

    En ĉi mateno
    neĝadas furioze
    por l' urbo rare;
    malsano de l' patrino
    nur kreskas serioze.

    Lumfaskoj frapaj
    kurkuras sur ŝoseo
    al sud', al nordo;
    post buso kamiono
    ĉe ĵipo tuj kupeo.

## ĈE FLU' HEJMLOKA

    Sur bord' hejmloka
    promenis mi vespere.
    Aŭtunaj nuboj
    obtuzis pezaj vere;
    pri l' long' konkuris
    betona fasĉinaĵo
    kun flu' neriĉa
    lontanen sen finaĵo;
    ĉe l' estuaro
    laŭkuŝis tetrapodoj,
    facile flirtis
    per naĝ' fiŝetaj rotoj;
    laŭ vent tremetis
    miskantoj ĉe vojeto,
    Ĵus kuris tie
    du hundoj kun bojeto,
    kaj viroj restis
    en streĉo atendante
    pri fiŝindico
    hokkanon etendante.
    Sed rufis fuma
    kolono sulfitgasa
    ĉielen, raris
    en fluo pec' sargasa,
    kaj jet' fremdlanda
    arogis al si flugi
    impete kvazaŭ
    por la riveron plugi.
    Krepusko falis
    sur la surfac' rivera,
    mi ĉesis spiri
    sur longa dig' vespera:
    Pereis plene
    la fluo historia,
    kaj baldaŭ — ĉia
    etoso idilia
    kun nostalgio mia!

## REUTAOJ

    Post jaroj venis
    mi al la loko kara,
    sed tamen tie
    nek tombo nek saliko.
    Aŭtuna plor' amara!

    Jam ne profundas
    l' amika flu' hejmloka!
    Ho, kie iam
    mi preskaŭ dronis? Kie
    nun la plonĝejo roka?

    For de l' hejmloko
    min baris viv' soldata
    post viv' karcera.
    Mi vagis, kvankam mi ne
    profeto ŝtonpelata.

## MEDUZO

    Ĉu viva aŭ ne?
    Ĉe rif meduzo flosas,
    marondoj ŝaŭme.

    Laŭfluse flosas
    fabele sen fortuno
    meduzo febla.
    Ĉu scias vi langvoron
    de meduz' en aŭtuno?

    Meduz' aŭtuna
    surmare flosas friska,
    ho, sort' komuna
    kun la postlun' paldiska!
    Ve, mia revo juna.

    La kor' neptuna
    kun ŝveb' meduza splenas,
    — jam blank' aŭtuna.

    Laŭ flus' alnaĝis
    febla meduz' al plaĝo,
    la vivvitraĵo
    nur kuŝas ĉifonaje,
    ĉu lasta la vivpaĝo?

    Aŭtuno krestas
    en nord'; la meduzeco,
    ĉu en mi nestas?

    Meduz' senhelpas
    en mez' aŭtuna; spleno,
    langvor' kunjelpas.

## MOZAIKE

    Lamp'
        lamp'
            lamp'
                lamp'
                    
    sur ponto tra mallumo
        nur
            formika ramp'.

    Anonc' kvieta —
                la fuzelaĝ'
                    tuj sore
        al
            dromo
                    eta.

    Ekŝveb' momente,
        kaj
            fuzelaĝo
                            n
                        e  
                    t
                l
            a
        
            aloj
                envente.

        Jen Huzi suple
            sub jeta bru',
        aŭgusta
            nubar'
                malsupre.

    Girado jeta
        printempan splenon
                spuras
            per vost'
                blanketa.

            Virino
    kun mi kuŝas,
        ne edzino,
                vintro
        en kulmino.

    Amiko mortis
                    nelge,
    alia baraktas,
    aŭtun'
                tuj velke.

## OKINAWA

    Venene ruĝis
    surplaĝe dornohava
    enorma kardo;
    neniam mi forgesos
    l' insulon Okinawa.

    Floretis sola
    blanka lilio rava
    ĉe rok' izola
    de l' sanga batalejo.
    Ho, insul' Okinawa!

    Feble fosforis
    lampiroj en obskuro,
    patatoj floris
    korvarme, svarme, ĉarme.
    Ho, decembra insulo!

    Ni naĝis gaje
    en akvo januara
    en tag' libera.
    Ho, mar' de subtropiko,
    eterne varma, kara!

    Jen kard' kolosa,
    ĉi suda plant' skarlatas
    ĉe tru' paffosa.

    Batalo sanga,
    sed vi ne mortu; floras
    lilio blanka.

    Sub rok' insula
    lilioj floras blankaj.
    Se al vi restas
    la kor', venontan jaron
    vi nepre floru sangaj!
