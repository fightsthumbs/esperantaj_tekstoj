# Alessandro Mazzolini
**Mazzolini, Alessandro (1857-1934).** Italo; profesoro de desegno. Pioniro de Esperanto; dum sia multjara laborado li kunlaboris en la redaktado de 8 Esperanto-gazetoj, verkis 3 gramatikojn kaj 4 vortarojn. Kunlaboris interalie en “Esperanto” de UEA, “Literatura mondo”, “Ondo de Daŭgava”.

## MALGAJA NOKTO

    Ho, Strigo, venu krii ĉe l' fenestro!
    Sencela estas mia vivo-vago,
    la senreviĝo estas mia estro.

        Rompita la pafarko, kaj la ŝnuro
        ŝirita kaj senpinta jam la sago
        kaj ĉiuj revoj estas en forkuro.

    Ho, via nokta kri' melankolia
    konformas nun al laca koro mia

        revanta pri l' estinto kun sopiro
        kaj «sen esper' vivanta en deziro».

## NOKTA SUNHORLOĜO

    Dormis graf' dum tempo multa,
    nun pri l' horo li scivolis,
    kaj al la servisto stulta
    li parolis:

    «Sur la sunhorloĝo doma,
    Sam, rigardu do, kioma?»

    «Grafa moŝto — Sam rediris —
    mi ĝin vane okulumas,
    ĉar la suno jam subiris
    kaj mallumas».

    «Ho, vi, vera bruto kampa,
    Vidu ĝin ĉe lumo lampa!»
