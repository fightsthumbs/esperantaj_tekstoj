# Rezsö Rajczi
**Rajczi, Rezsö (1886-1919).** Juristo ĉe la fervojoj Esperantisto de 1908. Gajnis la oratoran konkurson ĉe UK en Berno. Verko: La prauloj (tradukoj. 1913).


## TEATRO

    Mirakla mondo, kie ĉio brilas
    Kaj kie regas reĝoj kaj princinoj,
    La grizan vivon kiu ne similas,
    Kaj kie vivas homoj laŭ inklinoj.

    Hejmland' de ĉiu belo ekzilita
    El ter', de siaj filoj duonpatro:
    Jen en imago febre ekscitita
    Aperis iam al mi la Teatro.

    Kaj nun: bombastaj vortoj, movoj
    Patosaj, kiuj ĉagrenige lamas
    Post nia altfluganta fantazio.

    Ni vidas — kaj disiras iluzio —
    La ĉifonaĵojn, kiuj ĝin ornamas,
    Malgaje kaj kun kuntiritaj brovoj.


## LA FORPELITAJ ĜUOJ

    Dum nia viv' pasioj antaŭiras
    La fantaziojn revo-ornamitajn.
    Imago nia — ĉar ni ja sopiras —
    Al ni prezentas ĝuojn preskaŭ mitajn.

    Kaj antaŭ okazaĵoj de la vivo
    Imago antaŭflirtas papilie;
    Dolorojn, ĝuojn en superlativo
    Atendas ĉion tial ni alie.

    Trompiĝojn kaj grizecon, viv-enuon,
    La malplenecon, kiuj nin nun tedas,
    La preĝojn, kiuj vundas la genuon,

    Evitus ĉiujn ni — mi firme kredas —
    Se liberkore kaj sen la sintrompoj,
    Renkontus nin la ĉirkaŭantaj pontoj.
