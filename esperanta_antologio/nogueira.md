# Roberto Passos Nogueira

**Nogueira, Roberto Passos (1949- ).** Brazilano. Esperantisto de 1965. Instruis Esperanton (inkluzive de literaturo kaj lingvistiko) en la Kurso de la Universitato de Ceara, 1967-71. Verkis originalan kaj tradukan poezion, eseojn pri esperanta beletro kaj lingvistiko. Verko: Vojo kaj vorto (Poemoj originalaj kaj tradukitaj, 1972).

## LA MIRINDA AVENTURO DE L' SIMPLA HOMO

    kaj
    transorbite
        li ĉirkaŭtaliis la zonon de van Allen
    ultraflugis
        Flash Gordon en la kosmajn spacojn
            (Apollo, Vostok
            Marso, Venuso, Andromedoj)
    ĝis
    li distos cent mil lumjarojn
    for de sia tera spektro
        (kalejdoskopa kosmo intere)
    kaj
    cis-dume
    fridklimatiziloj
        (The Beatles sur la gramofono)
    igas plej eltenebla
    lian privatan inferon
        demonoj okultaj koleras
        en boteloj de
                Coca Cola
                hermetike forgesitaj
    kaj
    cibernetike
        cerbokontroli (n)ta
    li vivis prave
    super timo kaj tempo
                    (Pravda, Times)
    ĝis
    “pro patria'
                    (Pentagono, Kremlin)
    mortos glore
                    (Vietnamio,,,)
    kaj

## el “A WORLDIN A GRAIN OF SAND”

### 2.
    Jes kara
        la Budhoj kaj ceteraj pravas
        ĉi vastaj galaksiaj spacoj inter ni
            estas nenio
            nenio nia esto
                nenio la realo
    Tiu realo kiun ĉiuj riverencas kiel
        la solan kaj netransireblan
        estas nenio
        nenio aŭ pleneco kapinversita
            nenio estas ĉio
        kapinverso estas la kapo
        de l' Universo
        matrico de l' diverso
        komenco de l' Unueco
        ĉar nenio estas ĉio.

### 4.
    Sed
            Ni timas suĉi la ogran oston de amiko
        kaj kun ĝi iri al Umbiliko

        Ni timas trinki la urinon
        aŭ manĝi merdon de amiko
        kaj kune iri al Umbiliko
    ni timas
        ni timas
            ĉar la mondo estas matraco
    de fakiro
                najlaj akraj pintoj traboras la karnon
                    la harakiro
                estas ĉiuhora devigo
    kaj
        ni timas
    ni timas
            sed tio ĉi estas Pleneco
            milfoje ripetu por ke vi ne falu en la puton

            Do ni preĝu la meson
                meze de l' amaso
                    kontraŭe nenie
                    ĉar de tio dependas
                        vivo aŭ morto

## NE

    bitumo betono bitumo
    Ĉi tie antaŭe kreskis herboj
    sed venis fortaj traktoroj
    tavolis sur mia brusto
    kristo mi krios kruston for kristo
    Sufiĉas Min ŝiros for
    — antaŭe kreskis herboj
    sed venis pezaj traktoroj
    promenis sur mia brusto

        kriu
        ne — se vi kuraĝas
        Ĉe l' pinto de l' krio
        mano vila
        vian krion dampos
        Vi vekos la monstron
        ne — se vi kuraĝas

        ne jes sed jes ne
                        drenu la bitumon
        likvidu
        Sub botoj el betono
                draŝu la dreson
                blovu la bridon
                — se vi kuraĝas

## SOMBRE

    Tiu estas la pala procesio
    de l' morto-diabloj
    Prenu ankaŭ vian torĉon
    kaj ilin sekvu vice
    zumante sakrojn en la nigron de l' nokto

    Nokton plej noktan
    mano-ŝultre
    mi unu haltigis
    Li turnis mekanike
    mian sombran vizaĝon al mi

    Pravi en la dezerto
    sablo ronĝante l' internon
    aŭ
    hurli aklamite ĉe l' diabla placo
    kaj esti estri

## PEJZAĜO DE NORDORIENTO

### I

    Ĉi tie la grundo sekas
    Kiel lango de fihundo
    Soife mortinta.

    Trosomere
    La arbedoj blankas
    Tordiĝe, ŝparas foliojn.
    Ostaj bovoj snufas
    Kie antaŭe kreskis saliko.
    Sur la griza gruzo
    Eĉ fiherboj mankas.

    Verdas nur la dornaj kaktoj
    Kiuj tenas intime l” akvon.


### II 

    Ĉi tie la vivo akras
    Kiel klingo de tranĉilo
    Portita ĉe l' zono.

    Trosomere
    La kampuloj flavas
    Tordiĝe, ŝparas parolojn.
    Ostaj knaboj ludas
    Kie antaŭe kreskis manioko.
    En la pajla domaĉo
    Eĉ fivermoj fastas.

    Nur festas la grandaj bienoj
    Kiuj l' akvon avare rezervis.

### III

    La kampulo el kakto trinkas
    Por la bienisto eklaboras.

    Trosomere
    Nur bienoj floras.
