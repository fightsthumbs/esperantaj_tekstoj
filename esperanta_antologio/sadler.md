# Victor Sadler

**Sadler, Victor (1937- ).** Brito; oficisto. Esperantisto de 1951. Direktoro de la Centra Oficejo de UEA 1968-80; Ĝenerala Direktoro de UEA 1980-83; redaktoro de “Esperanto” 1962-74; redaktoro de “La Monda Lingvo-Problemo” 1968-74; aganta sekretario de la Universalaj Kongresoj de Esperanto 1973-77; administranto de Institucio Hodler 1979-83; akademiano 1970-83. Verko: Memkritiko (poemaro, 1967).

## ELEGIO JARFINA

### I.

    Mia kanto mikshereda kramfe, nemature naskiĝas,
    kiel ĉi feniksa jaro, kies mitojn ame ĝi volus
    elterigi, lingve munti, kvazaŭ antikvajn ostfragmentojn,
    kvazaŭ sonĝojn nekohere memoritajn, tamen obsedajn.
    Kelkaj bildoj jam atendas: akvafortoj de praskolestro
    Emocio — pro virino, pro soleco, aŭ nur persisto
    unucentra de poeta cerbo... kaj tamen ja nemultaj.
    Nia jaro submergiĝas, peza je tagoj kaj forgeso,
    kiel dubopeza amo. Mia kanto naskiĝas kramfe,
    kiel ĉi feniksa jaro, kies sepultejo ĝi estas.

### II.

    Printempon mi ne laŭdis.
    Perfida januaro
    sekretojn jam aludis
    sur ĉiu streĉa arbo.

    Marto ne ludis pli ol
    la prognozita temo.
    Ĉu min ekzaltu tiel
    uzurpo kaj kutimo?

    Printempo venis. Tamen
    ĉi-jare ne laŭfame:
    poemo amoporta —

    nur senrilata fakto,
    kiel la naskodato
    de iu longe morta.

### III.

    Mi aŭdis kantistinon aserti, ke juneco
    konsistas el vojaĝoj; sed ŝi laŭ ĝusta deco
    aludis ne, al kio logiko min instigas
    ke la vojaĝmemoroj maljunon konsistigas,
    samkiel mia propra malriĉa elegio.
    disere mem vibrinta en viva nekonscio,
    nur nun en fikson venis en ĉi vesperoj vintraj,
    atesti pri sezonoj — sezonoj, ve, pasintaj . ..

    Somero. Trifolio por geamantoj kuŝon
    vesper-parfumas. Tamen, amiko, ŝian buŝon
    eklasu, se vi povas. Ne ofte vi ĉielon
    tian revidos, tiun masivan sun-fabelon
    kolor-ebrian, kiun maltaŭge nur spegulas
    pupiloj ŝiaj noktaj. Rigardu. Maroj brulas!
    El ĉi oazo trinku, por ne soifi morgaŭ!

    Trinkigu jen memoron; ĝin banu jen ankoraŭ
    en ĉi purpurriveron, ĝis fine viaj tagoj
    pro sonĝoj superfluos, la sonĝoj pro imagoj ..
    Sorbu ĉe via vojo — ĉi vojo al dezerto —
    flugilojn papiliajn, okulojn de lacerto,
    melankolion likvan de akvo-birda voko:
    ĉar kisoj ne kuracos la brulon de siroko.
    Trinku! ĉar vi bezonos, por ŝtofo de mi
    ĉi bildoriĉan vinon: junecon el vojaĝoj.

### IV.
    Septembro portis pluvon. Kaj pro la pluvo
        la brunaj vejnoj de la tero
    ekkongestiĝis kaj forŝovis fine
        la placenton de somero.

    Salikfolioj kiel malpezaj horoj
        sur sia lasta lito glitis,
    en kiu mi, regato de aŭtuno,
        jaro-hekatombojn vidis.

    Kiom da palaj sonĝoj perditaj kuŝas
        sub vitra vintro de rivero?
    Kiom da miaj floroj mi konservos
        el abundo de somero?

### V.

    Kiam nun la mevoj ŝvebas, serĉe, animoj maltrankvilaj,
    en ĉi tiuj ostoj ankaŭ eĥas iliaj grakoj akraj.
    Super niaj stratoj vakaj voĉoj vento-raŭkaj rikanas;
    ĉirkaŭ miaj paŝoj vagaj flugoj petolkonsternaj teksas
    rete strangajn simpatiojn. Fine, malriĉa, mi revenis
    al figuro preferita, kiel mevo laca je fremdaj
    ventoj al konata ŝtono, kiel mem la jaro, aĝulo
    ripetema. Mi subfosis lian ŝimon, palpis en liaj
    moroj kaj humoroj, pene mi penetris kaŝe kaŝejojn
    liajn, nur por trovi centron de ĉi tiu senstela lando.
    Povas esti, ke neniam koro misritma, burĝonanta
    sole kun folioj mortaj, tiun sovaĝejon atingos —
    kvankam foje, tra la stratoj de la menso, mi kredis aŭdi
    voĉon jam perditan, kaj ĝin konis, kaj ne povis memori.
    Povas esti, ke finfine, pastro insula, ĉi herezan
    misesperon mi rezignu, veni al Argos, kien flugas
    la fenikopteroj flamaj — kaj la koron en fremdan
        ritmon
    bridu, por kunhimni, kaj al januaro diri: saluton!

## PLEDO

    Memvole mi konfesu: mi herezis.
    Poemoj estas atestantoj.
    Mi, sinjoroj,
    kiun vi instruis pri pento kaj peko,
    kies nudon vi vestis, kiun soifan vi satigis,
    kiun vi ridigis, ĉar mi ridige ridis,
    mi kredis ekziston mia, donacita, kvazaŭ juvelo
        sekretebla,
    kaj serĉis solan lokon, por ĝin faceti kaj poluri.

    Ne verdiktu jam; aŭskultu plu:
    mi venis propravole (se vi pardonos ĉi esprimon) —
    mi ne lacigis demandantojn. Ne necesis premo.
    Skribistoj, notu miajn vortojn:
    mi kredis min sola kiel la ĉiomo. Mi herezis.

    Memvole mi konfesu:
    mia penso estas eksteraĵo, propran mi ne havas;
    mia ĝojo estas birdo. mia fiero arboj, aliaj ne troviĝas;
    miaj amoj estas vi kaj vi,
    nenio ena,
    memoro kaj espero
    nur aliaj amoj;
    soleco, nokto, forgeso, spaco. silento
    estas mankoj, kiuj sen mankanto
    ne havus nomon.

    Vidu, mi indulgis neniun ajn falsaĵon.
    Se mi mensogus, min akuzus miaj vortoj,
    ĉar ili ŝtelis mian pledon al si mem,
    kaj min forlasis.
    Poemoj estas atestantoj.


## ALIAJ KANTIS, VINTRO

    Aliaj kantis, Vintro,
    pri via nudo;
    kelkaj pri viaj fingroj
    senkarne krudaj;
    kelkaj al viaj nigroj
    rifuĝis kure,
    aŭ kantis virinige
    pri viaj kruroj
    neĝaj, sensange virgaj.

    Sed flustras mi pri via
    funebra koro...

## MOZAIKO

    marton mi mozaikis vorte
    por ke ĝi floru
    ĉe fratino
    fora

    mi faris orajn arbojn sur lazura muro
    araneis ametistajn retojn
    teksis kuprostrie
    urtikojn

    sed kiam titole mi volis meti
    sur sukceno kaj hiacinto
    neĝon aŭ kolombon
    kalkan

    plumoj ekflagris flokamase
    mozaiko kalejdoskopis
    vortoj
        saltis
            en
        aprilon

## EL VIA HARODORO

    el via harodoro
    restis matenlite
    nur palaj ĉifonoj:
    ju spurataj, des pli fuĝaj

## NEGRANDA KNABINO

    negranda knabino
        kun ventro iom tro mola
        kun serpentaj brakoj
    mian kranion loĝadas:
        fantomo, sub tegmento putra

## KIAM MI MONTRAS LA ĜARDENON

    Kiam mi montras la ĝardenon,
    vi laŭdas mian “paciencon”,
    kvazaŭ la floroj devus adaptiĝi
    al la homa hasto, kaj ne inverse.

    Vi atribuas ĝian pompon
    al la verdaj ĝardenistaj fingroj,
    kvazaŭ la amo rezidus
    en ekstremaĵoj.

    Vi ĉiam timas ĝeni
    per viaj intervenoj,
    kvazaŭ ekzistus pli alta prioritato,
    ol via rideto.

    Vi ĝojas (senmalice),
    kiam mi ion fuŝas,
    kvazaŭ mi ne pretus ĉiam klaŭni,
    se vi tion nur petus.

    Vi feliĉigas min,
    kiam ajn en mia hejmo
    vi demetas la ŝuojn.
    kvazaŭ vi serioze planus resti.

    Kaj, kiam vi tamen pluvojaĝas,
    vi sendas kartojn,
    kvazaŭ vi kredus, ke disde vi
    mi efektive ekzistas.

    Sed, plej absurde, foje,
    vi riproĉas min pro “romantiko”,
    kvazaŭ, spite ĉiujn onidirojn,
    mi havus koron.

## TIAN GRACION PORTAS MIA DAMO

    Tian gracion portas mia damo,
    kiam ŝi paŝas, haltas aŭ turniĝas,
    ke ĉiuj laŭdas ŝin kaj sin demandas,
    de kie ŝi sin vestas tiel fajne.

    Luksaĵojn ŝi ne havas, sed ŝi scias
    eĉ bludrelikon aŭ katunon porti
    kun tiaj svingo kaj fierdefio,
    ke alĥemie ili damaskiĝas.

    Venontsezone ŝin neniu laŭdos,
    kiam ŝi paŝos nuda sur scenejon
    por manekeni mian povran amon.

    Sokite oni gapos, sed ŝi staros
    pompa en robo nepageble kosta:
    la lastaj ĉifonaĉoj de la koro.

*(Kun pardonpetoj al Dame Alighieri
kaj William Butler Yeats).*

## MI NE HAVAS MULTON POR PROPONI, SINJORINO

    Mi ne havas multon por proponi, sinjorino.
    La vitrino estas jam malaktuala.

    Ni ne plu vendas altajn idealojn.
    La stoko estas iom flaviĝinta,
    kaj ĉiuokaze temas nur pri imitaĵo.

    Pretaj politikaj solvoj?
    Nu... vere ne, nur kelkajn krudmaterialojn:
    iom da sobro, nepersvado, pacienco...
    Ni diru, dek dolarojn por la tuto? Ne?

    Vi pravas, kompreneble.
    Tio ne estas normale en nia oferto.
    Ni estis iom specialista firmo,
    vi komprenas: por iom apartaj gustoj.

    Mi ĉiam esperis, cetere, ke iun belan tagon
    mi vendos la tutan entreprenon, centprocente ĉion,
    se iu nur faros seriozan proponon.

    Sed mi tro babilas — pardonu min.
    Aŭskultu, se vi vere serĉas ion tiaspecan,
    estas butiko en Zamenhofstrato...
    “Progreso” ĝi nomiĝas.


## MI (KIAM EN LA KUNIKLEJO)

    Mi
    (kiam en la kuniklejo de via sako
    vi furioze fosas pro bileto, kiu
    tre verŝajne jam eskapis)
    amas vin.

    (Kien, cetere, vi metis
    mian koron?)

## KIAM KUN MIA AMO MI PROMENAS

    Kiam kun mia amo mi promenas,
    Dio persone regas la trafikon
    kaj, dum ni blinde tien-kaj-reenas,
    falsas la akcidento-statistikon.

    Ni paŝas en la ritmo de koito,
    sekvate de karessoifaj katoj,
    kaj ludas, ke nin dungis la civito
    por fluti la feliĉon tra la stratoj.

    Simplan klarigon havas certe ĉio:
    la stagno en la aŭtoindustrio...
    juko de puloj en la kata felo...

    sed min timigas, kiam eĉ fremduloj
    varme salutas nin per la okuloj,
    kvazaŭ malico estus nur fabelo.

## VIAJ LETEROJ ESTAS KONTELTIROJ
    Viaj leteroj estas konteltiroj;

    kaj mi neniam ĉesas miri,
    kiel mistere kreskas la kredita
    saldo de mia amo.

    Kiom da rento donas do
    espero?

    Sed kiam al mi mem mi volas skribi ĉekon,
    la kasisto ridetas
    kaj ĝentile memorigas,
    ke temas pri ŝpardepono,
    blokita por tempo
    nedifinita.
