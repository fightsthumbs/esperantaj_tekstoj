# Karl Vanselow

**Vanselow, Karl (1877-1959).** Germano. Tre abunde verkis originale kaj traduke, precipe kantojn. Liaj poemoj aperis ĉefe en “Heroldo de Esperanto” antaŭ kaj post la Dua Mondmilito. Poemoj en Naŭ poetoj (1938). Verko: Nia lingvo Esperanto (ses kajeroj, 1952-1953).

## REVA SOPIRO

    Someron unu nur sopiras mi
    Ankoraŭ post la vintro de malĝojo
    Sopiras mi en feliĉeg-ebri'
    La mondon ĝui por la lasta fojo.

    Kun vi min ree ravu la reveno
    De bluaj tagoj kaj de suna oro,
    La vido de siringoj kaj jasmeno
    Kun papilioj ĉe ilia floro.

    Kaj sub somero-nokta stel-ornamo
    Dum roz-odor' kaj najtingala tril'
    Denove min riĉigu via amo
    Per kisoj kaj karesoj mil kaj mil.

    Verigu tion la ĉiel'! Sed kiam
    Kun adiaŭ-radioj de la suno
    La arbojn kolorigos la aŭtuno,
    Min lasu iri for de vi por ĉiam
    El nia mond' al tiu dorma ĝu',
    El kiu mi ne revekiĝu plu.

    Kaj sonĝi volas mi en lasta horo
    Kun mia plej profunda dank' al Dio
    Pri tiu rava feliĉeg-ebrio,
    Kiun donacis vi al mia koro.

## LA AKVOKRUĈO

    Image mi kun akvokruĉo iras
    Vokante inter dolĉa knabinaro:
    «Mirinda akvo! Kiu ĝin deziras?»
    «Kiu li estas? Kia stranga faro?»
    Demandas mirigite en la rondo
    La plej kisinda kun ĉielaj ĉarmoj.
    De mi al ŝi aŭdiĝas la respondo:
    «Ne akvo, sed el am-sopir' la larmoj».
