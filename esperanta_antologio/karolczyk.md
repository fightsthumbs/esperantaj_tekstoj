# Stanislaw Karolczyk

## VESPERE

    Jam subiris hela suno,
    Nokt' arbaron ĉirkaŭpremas,
    De la vento arboj tremas —
    Lumigitaj per la luno.
        Plendas mia juna kor'
        Pro sopiro kaj dolor'.
    Jen arbaro forte bruas,
    Lun' kaŝiĝas en nebuloj
    Kaj foliojn de betuloj
    Sibla vento forte skuas.
        Pro sopiro kaj dolor'
        Plendas mia juna kor'.

## MELANKOLIO
Laŭ pentraĵo

    En spac' senlima kion vi vidas,
    Pri kio revas via animo?
    Neniu amon vian dividas?

    Kion vi serĉas en malproksimo,
    Pro kio plendas nun via koro?
    Pro am' perfida, sopir' aŭ timo?

    Sur la vizaĝo: via doloro,
    Ege sopiri vi ĉiam devas,
    Se estas via am' sen valoro.

    Sola, nur sola vi pensas, revas
    De la amanto jam forlasita —
    Do pro sopiro kor' via krevas.

    Kvankam de ĉiuj vi forgesita,
    Sorto vin batis ankaŭ kruela,
    Nune ankoraŭ am' perfidita.

    Do al ĉielo brilanta, hela.
    Vi koran plendon al Dio sendas
    Kaj jene petas pri viv' pli bela:

    «Zorgon Vi super tero etendas,
    Vi ĉiam zorgas pri nia sorto,
    Do mi dolore al vi nun plendas,

    Kondamnu baldaŭ min al la morto».

## KIE VI ESTAS...

    Kie vi estas, ho, revo mia?
    Kun vi mi vivis en mond' alia,
            For de dolor';

    En la momento de la malĝojo
    Vi ĉiam estis sur mia vojo,
            En mia kor.

    Dum somertagoj la belaj, sunaj,
    Dum pluvaj, ploraj tagoj aŭtunaj
            Aŭ dum sufer,
    
    Se vanan vivon mi jam malbenis,
    En tiu mondo nur vi min tenis,
            Via esper'.

    Sed malaperis vi kvazaŭ vento,
    Kaj post vi restis en kor” nur sento
            De la sopir'.

    Nun persekutas min malbonsorto,
    Kaj ĝi jam restos kun mi ĝis morto
            En ĉiu spir.

    Nenia celo, dezir' nenia
    Troviĝas nune en vivo mia
            Ĉar revoj for,

    Nune mi vivas vane, sencele,
    Kaj de sopiro ege, kruele
            Krevas la kor'.

## DEMANDO

    Alvenanta el tutmondo
        Hej, vi vento!
    Cu en ĉiuj lokoj kreskas
        Malkontento?
    Ĉu en ĉiuj lokoj homoj
        Per tutforto
    Bataladas kun fervoro
        Kontraŭ sorto?
    Kaj la vento en respondo
        Forte bruas:
    «Multaj, ĉion forgesante,
        Vivon ĝuas.
    li ĝuas en feliĉo
        La bonstaton,
    Kaj aliaj suferadas
        Nur malsaton».
    Hej, vi suno el ĉielo,
        Heleora!
    Ĉu vi scias pri la homa
        Pens' dolora?
    Do, vi jetu sur la teron
        Viajn varmojn
    Kaj sekigu el okuloj
        Niaj — larmojn!
    Kaj la suno jene diras
        En respondo:
    «Elsekigi homajn larmojn
        En tutmondo?
    Hej, vi, homo malfeliĉa
        Ĉu vi scias,
    Ke por ĉiuj mi en mondo
        Ne radias?
    Hej, vi, homo, mi entute
        Estingiĝus
    Kaj ne ĉiuj homaj: larmoj
        Elsekiĝus!»
    Hej, vi, Dio en ĉielo
        Kiu sidas,
    Tiel bonon inter homoj
        Vi dividas?
    Kial unuj ĝuas vivon
        Kun feliĉo
    Kaj aliaj devas vivi
        Per dediĉo?
    Maljusteco nune regas
        Sur la tero,
    Ĉar plimulto devas morti
        Pro mizero.
    Do al tuta mondo blovu
        Hej, vi, vento
    Por ke, inter homoj kresku
        Malkontento!

## SE MAJO ALVENOS...

    Se majo alvenos, floretoj ekfloros,
        Se herbo verdiĝos kampara,
    Ho, mia knabino, mi tiam foriros,
            Adiaŭ — mi diros plej kara.

    Se majo alvenos, floretoj ekfloros,
            Se homoj someron festenos,
    Ho, kara knabino, mi tiam foriros,
            Al vi mi neniam revenos.

    Se majo alvenos, floretoj ekfloros,
            Se birdoj kantados sen ĉeso,
    Ho, kara knabino, mi tiam foriros
            Al lando plej bela... Forgeso!

## HO, IAM MIN LA GLORO

    Ho, iam min la gloro
    Vizitis — kun sopiro,
    Fervor' de la inspiro,
    En mia flamis koro.

    Tre longe mi atendis,
    De ies kor' ekflamon,
    Kaj nune mi eksentis
    En propra koro amon...

    En mia vivo multajn
    Jam gastojn mi invitis...
    Nur unu gast' — feliĉo
    Ĝis nun min ne vizitis.

## el AMAJ FOLIETOJ

### IV

    La amo...
    Ĝi bele sonas,
        Kiu ĝin konas,
        Tiu nur scias
            Ĝian valoron.

    De l' amo
    Koro radias,
        Ĝi regas koron;
        Ĝi estas forto,
            Kiu kun morto
    Eĉ ne foriros.
    Ĝi regos ĉiam...
        — Pereos iam?

    Do vi sopiros.
