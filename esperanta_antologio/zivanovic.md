# Stevan Zivanoviĉ

Zivanoviĉ, Stevan (1900-1938). Serbo; literaturisto. Esperantisto de 1919, Verkoj: *La mizeruloj* (rakonto, 1922); *Bela kaj Stela* (1925); *La diino de la maro* (1926); *La sonorilo de Bled* (originala romano, 1959).


## LA JUNAĜO

    La junaĝo ŝaŭme bela
    de ni baldaŭ fluos for.
    Sobra prujno kapon kovros,
    modertakte batos kor'.

    Tamen, dum la sango tajdos
    kun pli lanta energi',
    pri l' junaĝo ni meditos
    kun pulsanta nostalgi'.

## LA KNABINO

    Vid-al-vide ĉe la domega eniro
    La knabino staras — en la mano floro,
    En brusto potenca kaj varma sopiro,
    La okuloj larmaj, ruĝaj pro la ploro.

    Kion ŝi nun faras, kion ŝi nun volas?
    Sur la strato regas aĉa pluvvetero.
    Ĉu en ŝia koro eble amo bolas,
    Kaj pro ĝi nun frostas la bela anĝelo?

    Knabino sinvenda ŝi certe ne estas;
    Jen pala vizaĝo, sen riza pudrero;
    Kaj — knabinoj tiaj sin tre riĉe vestas,
    Dum en vesto ŝia nestas la mizero...

    Ŝi rigide staras, nur streĉiĝas mano
    Kiam ŝi ekvidas iun ajn sinjoron:
    "Ho, donu donacon pro la dia amo"
    Flustras lipoj ŝiaj, ŝi proponas floron.

    Vana ŝia peno, neniu atentas
    La larmajn okulojn kaj velkantan floron!
    Jen, al vortoj ŝiaj sinjoroj silentas,
    Eĉ kelkaj el ili perdas bonhumoron...

    Ho, knabino mia, tre simila sorto
    Estas ja de via suferanta frato!
    Sed, ni nun silentu, vana estas vorto,
    Dum nin vivo vipas, mokas sen kompato!
