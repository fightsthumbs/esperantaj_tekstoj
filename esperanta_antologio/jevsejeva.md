# Ludmila Jevsejeva

**Jevsejeva, Ludmila (1913-1980).** Latvino. Lernis Esperanton en 1932. Poemoj cn “Literatura Mondo” (2a periodo), “Norda prismo” kaj aliaj gazetoj, kaj en Naŭ poetoj (1938).

## ORKIDEO

    Sub la ĉiela blu' tropika
    Vin naskis surda nokta hor'
    Nun en kristala vazo mortas
    Beleco ekzotika for.

    Mi arde kisas vin, mortantan,
    Nektaron lastan trinkis buŝ'.
    Vin ebriigas kis' pasia,
    Ekscitas vin la lipa tuŝ'.

    Vin kisas mi, kaj sala larmo
    Sin kaŝas honte gut' post gut'
    En vaz' kristala. Orkideo
    Mortsvenas en la amservut',

## AŬTUNA MELODIO

    Silentas park'. Aleo nigra mutas.
    En forgesita laŭb' fantomas ombra lud'.
    Aŭtun' sopire melodion flutas,
    Melankolia sonas la prelud'.

    Banala nuda Faŭno ŝtonigita
    Satane ridas al falanta stel'
    Laŭ leĝo de jarcentoj mortigita.
    Nenio daŭras!... nek la viv', nek bel':

    Silentas park', nur sub piedo laca
    Folioj flavaj flustras pri la mort.
    Nenio daŭras!... Faŭno dorme paca
    Ridetas mute, sen kompata vort'.

## STRIGO SUR MIA LIBROŜRANKO

    Tage blinda, nokte verdokula,
    Ĝi spionas min de sur la ŝranko.
    Ĉu pro simpla ina scivolemo,
    Pro intrigo, aŭ pro taktomanko?

    Kurba nazo klakas kontrolante,
    Kion skribas mia laca plumo:
    Ĉu pamfleton, verson, nekrologon,
    Ĉe kandela finbrulanta lumo.

    Se perfide min forlasas Muzo,
    Kaj dormemo ŝminkas pala vangon,
    Ĝi ridaĉas, strabe rigardante,
    Kaj senhonte montras al mi langon.

## ĴALUZO

    Kiu restis ĉe vi tutan nokton ĝis pala mateno?
    Kies mano nudigis alabastron de via femur'?
    En volupta deliro vin ŝokis despota brakumo.
    Kial dolĉa jasmeno ekodoris je naŭza sulfur'?

## EN BOSKO

    Estas bone, ke ni tute solas en bosko betula.
    Por geduo kuŝloko nin atendas en juna arbust'.
    Se hazarde ekpluvos, mi kaŝos — per mano enlula —
    Viajn lipojn soifajn inter du kusenetoj de l' brust'.

## COLLONGA AMO

    Aŭtuna vent' en mia leterkesto
    tilifolion sekiĝintan lasis.
    De vi letero plu ne venos. Pasis
    hazarda epizod' somera, stulta dram'.
    Collonga estis am'.

## AL KIU?

    Violkolora bela flor'
    rigardas ĉambron tra fenestro:
    Al kiu mi donacu ĝin,
    okaze de intima festo?

        Rigidas etendita man...
    Ĉu mi ne plu demandu koron
    al kiu, per amika gest,
    mi donu belkoloran floron?


 

## MI SCIAS...

    Mi scias, venos vi, ĉar mi atendas vin.
    Freneze dancos kor', kiel lanterna lumo
    ĉe mia domangul', apenaŭ kalkanumon
    de via sandalet' aŭdigos strata fin'.

    Mi scias, venos vi, ĉar mi atendas vin.
    Nek unu vorton plu! Mi dronu en silento
    de blua ĉirkaŭpren' kaj en sveniga tento
    al nekisita buŝ', al ĝia dolĉa vin'.

    Mi scias, venos vi, ĉar mi atendas vin.

## ESTU TIEL

    Sur mian bruston kapon metu.
    En dolĉe proksimiga poz',
    Silentu iom, ne ripetu
    La vortojn de banala proz'.

    Ne ĵuru vane, ne promesu,
    Mi torĉe ne ekflamos plu.
    Pasiaj manoj ne karesu
    Min ĝis matena freŝa blu'.

    Se mi foriras — estu tiel!
    Al ĉio venas lasta foj'.
    Mi, elĉerpita, velkas kiel
    Petaloj blankaj de levkoj'.


## VESPERE

    Elektron ni estingu kaj
    Kunestu iom en mallumo.
    Aroma cigareda fumo,
    Pokaloj plenaj je vermut'
    Instigas al intima mut'.

    Pasivi korpe — kia ĝu'!
    Libere spiri kaj inerti
    Al ĉio taga, fine sperti,
    Ke plej agrablas en la viv'
    Enreva kur' el efektiv'.

    Nenion vidi, senti nur
    Apude ŝultron de amiko,
    Delekti koron je liriko,
    Ne donĵuani, laŭ inklin',
    Al vi fideli ĝis la fin'.

## NAIVA MUSO

    Subtegmentejon iris mus'
    Tre juna, sen la sperto.
    Surloke renkontiĝis ĝi,
    Imagu, kun vesperto.
        Ektremis surprizita mus'
        Kaj, reveninte kelon,
        Ravita flustras al patrin':
        “Mi vidis ĵus anĝelon!”
