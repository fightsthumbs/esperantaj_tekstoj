# Giles Leigh Browne
**Browne, Giles Leigh (1883-1919).** Anglo. Lernis Esperanton en 1903. Sciis 24 lingvojn: sur lia leterpapero ili aperis en trikolumna listo, kaj sube: “Skribu en Esperanto”. Kontribuis al “La revuo”.

## LA TRANKVILO

    Por la trankvilo preĝas la vaganto
    sur vasta maro, kiam la nebuloj
    kaŝis la lunon, nek videbla restas
            stel' al ŝipuloj.

    Por la trankvilo petas la soldato —
    por la trankvilo ĝemas eĉ kanonoj —
    tamen ne donas tion al la homo
            or' nek gemŝtonoj.

    Ĉar nek trezoroj, nek imperiestra
    gardostaranto pelas la tumultojn
    el la spirito, nek de l' Sorto ĉasas
            for la insultojn.

    Vivas kontenta tiu kies patran
    tablon ornamas nur modera manĝo, —
    kies la dormon ne turmentas timo
    pri monda ŝanĝo.

    Sur kiras-ŝipojn rampas nigra Zorgo;
    ĉien ŝi rajdas kun la regimento,
    pli rapidira ol la pluvopela
            blovo de l' vento.

    Nunan feliĉon gardu kaj rifuzu
    zorgi cetere. Estu ĝojoriĉa
    eĉ en doloro, ĉar nenio estas
            ĉiel feliĉa.

    Jaroj konsumis Ludovikon Grandan —
    mortis ekzile la Napoleono.
    Eble forgesos min la mort' sed trafos
            vin sen admono.

    Domojn, bienojn, havas vi Sinjoro, —
    aŭtomobilojn de plej lasta tipo —
    el ĉiu lando portas la produktojn
            al vi la ŝipo.

    Sed al mi donis Sorto en kompenso
    amon al kara lingvo Esperanto,
    kun la sopiro ĉerpi el la fontoj
            de ĝia kanto.
