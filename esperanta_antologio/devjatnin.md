# Vasilij Nikolajeviĉ Devjatnin

**Devjatnin, Vasilij Nikolajeviĉ (1862-1938).** Ruso; instruisto. Lernis Esperanton en 1892; kontribuis jam al la Fundamenta krestomatio. Abunde tradukis el la rusa lingvo, kaj ankaŭ verkis originale. Estis kunlaboranto de pluraj gazetoj, inkluzive de “La Esperantisto”. Profesie laboris en la movado 1911-1914. Verkoj: Demono (traduko, 1894) ; Boris Godunov (tradukita dramo, 1894-95); Nevola mortiginto (poemo, 1896); Poltava (traduko, 1906); Ruslano kaj Ludmila (traduko, 1906); Frenezulo kaj uniformo (traduko, 1910); Fabloj (traduko, 1910); Katerino (traduko, 1912); Propaganda piedvojaĝo al la oka (originalo, 1912); La reĝo judea (tradukita dramo, 1914-15); La urso (komedieto, 1925); Plena verkaro (vol. I kaj II, 1906; vol. III, 1908; vol. IV, 1911).

## NOKTO SENSTELA

    Nokto senstela... Vento ribela!
    Kial vi bruas? Kial vi skuas
        Kverkon potencan?
    Ĝi ja ne timas kaj malestimas
    Venton koleran, bruon inferan —
        Forton sensencan.

    Kaŝu sin suno, venu aŭtuno,
    Vintro aliru, frosto ekspiru
        Ĝin malamike, —
    Ĝi grandegulo, brava belulo,
    Laŭte krakante, kvazaŭ mokante,
        Staras fortike!...

    Sed homo venas, — kverko eksvenas,
    Kaj kun humilo ĝi sub hakilo
        Mortas kaj falas...
    Tiel kun forto de nia sorto
    Neelpetebla, neforbatebla
        Ni ne batalas.

## VELGA

    Malafabla estas nordo...
    El la spaco malproksima
    Fluas al ŝtonoza bordo
    La glacia mar' senlima
    Dormas la naturo morta...
    Neĝ'... glacio... kaj neniam
    Ĉesas blovi vento forta...
    Kvazaŭ regas tie ĉiam
    Frosto en la tuta mondo...
    Sed subite en silento
    Super griza plumba ondo,
    Tra malvarma frosta vento,
    Ekaŭdiĝas kri' de l' mevo...
    Jen ŝi flirtas cn aero,
    Nekaptebla, kiel revo,
    Jen rapidas ŝi al tero,
    Jen en maro malaperas...
    Ŝi sopiras, ŝi suferas, —
    Kaj per sia ploro-krio
    Kvazaŭ plendas ŝi al Dio...
    Min turmentas tiu plendo, —
    Kaj sub bruo de la maro
    Mi rakontos pri legendo
    De la norda loĝantaro...

    ⁎⁎⁎

    Tre antikva historio...
    En malvarma nord' sensuna
    Loĝis kun la familio
    Sur marbordo Velga juna.
    Ŝi tre amis nordan maron,
    Sed ankoraŭ pli ekamis
    Ŝi Irvaldon, la najbaron...
    Ŝia kor' pasie flamis
    Pri belulo tiu juna
    Kun rigardo tiel ĉarma,
    Kun hararo bukla, bruna,
    Kun ridet' karesa, varma .
    Fiŝojn estis li kaptanta
    En la mar', — kaj ĉiufoje,
    Dum li estis forestanta,
    Velga sur la bord' malĝoje
    Lin atendis el la maro ...
    Tamen frapis koro lia
    Ne por ŝi, sed por Sneggaro,
    La fratin' pli juna ŝia...

    ⁎⁎⁎

    Koleregas vento norda,
    Ondon al la ond' pelante.
    Sur la roko apudborda
    Sidas Velga, sopirante.
    Ŝi rigardas en senliman
    Spacon maran malproksiman...
    En la kor' ŝi tremon sentas,
    Kaj la dubo ŝin turmentas...
    Pri Irvaldo ŝi ne timas:
    Estas lerta li, kuraĝa,
    Kaj en griza mar' sovaĝa
    Li danĝerojn malestimas...
    Tuj lrvaldon ŝi renkontos
    Kaj pri sia am' rakontos...
    Ĉu li, fine, ŝin komprenos?
    Ŝin karesos? ĉirkaŭprenos?
    ..........
    Jen senhejma mevo ploras,
    Super ondoj traflugante...
    Velga sidas, sopirante, —
    Koro tremas kaj doloras!...

    ⁎⁎⁎

    Kaj subite ondo mara
    Lin elportis... Kaj ekklamas
    Juna Velga: «Mia kara!
    Mi vin tiel arde amas!...
    Prenu min en domon vian!
    Mi per kantoj vin ĝojigos,
    Naĝos maron ni glacian,
    Vivon vian mi dolĉigos»,
    Sed Irvald' decide diris:
    «Mi ne amas vin, knabino,
    Ĉar kun via mi fratino
    Fianĉiĝis... Tiuj vortoj
    Ŝin forvenkis... de l doloro
    Ŝi ekĝemis... kaj sen fortoj
    Falis teren ŝi kun ploro...

    ⁎⁎⁎

    Neafabla estas nordo...
    El la spaco malproksima
    Fluas al ŝtonoza bordo
    La glacia mar' senlima...
    Velga sin en maron ĵetis,
    Sed la ondoj ŝin formetis
    El la maro: ŝia morto
    Ne ekplaĉis al la sorto...
    Kaj Irvaldon ŝi deziras
    Pereigi... Sed kolere
    En mallumo vento spiras,
    Maro muĝas senespere...»
    «Kaj li estas forportita
    En ŝipeto disbatita
    Al sovaĝa insularo
    Meze de l' glacia maro...»
    Tiel Ĉarna profetanta
    Diris al Sneggar' ploranta.
    Kaj al Ĉarna Velga kuras...
    Kaj al Velga ŝi murmuras:
    «Se Irvaldon vi deziras
    Liberigi de l' turmento,
    Naĝu al la okcidento...
    Sed al vi mi vere diras:
    Devas esti vi kuraĝa,
    Ĉar en via longa vojo
    Tra glacia mar' sovaĝa
    Vin atendas nur malĝojo...
    Alnaĝinte al insulo,
    Kie kuŝas la belulo,
    Vi plenumos vian devon
    Sed... por ĉiam malaperos:
    Transformiĝos vi en mevon
    Kaj ĝis morto mem suferos...
    Vi, en mar' flugante, krios,
    Sopirante pri la sorto, —
    Kaj Irvald' neniam scios,
    Kiu savis lin de l' morto...»
    Pala, kiel neĝ' unua,
    Staris Velga tremetanta,
    Malgajega kaj enua,
    Antaŭ Ĉarna profetanta, —
    Kaj subite ŝi eldiris:
    «Nek suferoj, nek danĝero
    Min restigos sur la tero...
    Naĝos mi!... Kaj ŝi foriris...

    ⁎⁎⁎

    Bruas, muĝas mar' sovaĝa,
    Koleregas vento norda...
    Velga forta kaj kuraĝa
    Naĝas en la spac' senborda,
    Naĝas al la okcidento...
    Ŝirmas larmoj la okulojn,
    Disbloviĝas laŭ la vento
    Ŝiaj densaj brunaj haroj...
    Ŝi laciĝis... sed insulojn
    Vidas ŝi en ondoj maraj...
    La ŝipet' subite haltas:
    Ĝi la fundon maran tuŝas...
    Velga sur la bordon saltas...
    Antaŭ ŝi Irvaldo kuŝas,
    Pala, kiel mara ŝaŭmo,
    Pro malsato kaj malvarmo...
    «Ho, Irvaldo mia kara!...»
    Ŝi ekkriis... kaj etendis
    Ŝi la brakojn... kaj... ekpendis
    En aero frosta mara:
    Ŝi fariĝis blanka mevo!...
    Kvazaŭ ia sorĉa revo,
    Flirtas ŝi en la aero...
    Jen rapidas ŝi al tero,
    Jen en maro malaperas...
    Ŝi sopiras, ŝi suferas, —
    Kaj per sia ploro-krio
    Kvazaŭ plendas ŝi al Dio...
    Kaj Irvaldo reviviĝis:
    Per malforta man' ekmovi:
    Kaj ekspiris, kaj sidiĝis...
    Sed kompreni li ne povis,
    Kiu savis lin de l' morto...
    Super li la mevo krias,
    Ĝemas, plendas je la sorto,
    Kaj Irvaldo eĉ ne scias,
    Kiu — ŝi, kaj kion krias...

    ⁎⁎⁎

    Trankviliĝis brua vento,
    Maro estas tiel glata...
    Naĝas li al oriento,
    De la mev' akompanata...
    Glitas ŝi en la aero,
    Krias — kantas pri sufero...
    Longe en la mar' brilanta
    Akompanis lin sur vojo
    Blanka mevo sopiranta,
    Kaj aŭdiĝis ia ĝojo
    En la krio ŝia larma...
    Malaperis la ŝipeto
    En la mara spac' malvarma, —
    Sed malgranda blanka eto
    Longe tremis en aero...
    Ŝi aperas, malaperas . ..
    Kaj sopiras, kaj suferas
    Pro doloro, malespero, —
    Kaj per sia ploro-krio
    Kvazaŭ plendas ŝi al Dio...
