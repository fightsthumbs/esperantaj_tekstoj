# Julius Balbin
**Balbin, Julius (1917- ).** Usonano; kolegia profesoro. Naskiĝis en Krakovo, Pollando. Ekde 1963 verkas poemojn kaj tradukas el ok lingvoj. Publikigis artikolojn pri esperantologiaj temoj. Verko: Strangolitaj krioj (poemoj, 1981).

## CONSECUTIO TEMPORIS

    Ofte, kiam vi parolas pri via pasco,
    pri tiuj amoj, kies objekto estis viroj
    de mi nekonataj, pri amoraj flankeniroj,
    kiujn vi iam ĝuis — en mi leviĝas veo

    pri duba tenso: min hantas necerta futuro.
    Vi estas ja juna, bela... Kaj ne oaristo,
    sed danc' ĉiam vin sorĉas, vals' same kiel tvisto.
    Ĉu ne pli al vi ĝuindus da dancantoj pluro?

    Sed kial ne feliĉi pri l' ebria prezenco,
    kiu ja dependas de l' nuna amintenso?
    Paseo estas for — kaj futuro malproksimas.

    Aĥ, se vi nur silentus pri eksaj amaferoj,
    dum du animoj kaj korpoj kun ardo intimas,
    am' estus pli aktuala ol gramatikeroj.

## PIGMALIONO

    Mi muldis ŝin longe, ho, skulptaj' mia fea,
    kun sindediĉ' unika kaj pacienca amo,
    nur por propra admiro — ne por popolaklamo.
    Kaj mi enamiĝis al mia verk', Galatea.

    Sed nun, kiam mi ŝin posedas, plenviva kaj varma,
    sopiregas mi post ŝia antaŭa figuro
    en mia lit' kuŝanta, kiel frida eburo
    min ensorĉanta per sia beleco senarma.

    Aĥ, diino de l' amo, kia! mi al vi plendis,
    petante vian kompaton, vian intervenon?
    Kion vi plenumis neniam mi eĉ atendis.

    Jam mi komprenas, ke sole en mia imago
    amis mi ŝin tiel — en ties kontura svago.
    Nun en real' fuĝas mi for de ŝia vivopleno.

## IMPERIO DE L' KOROJ

    Spite al tiuj konatoj, kiuj ĉiam miras,
    kiel mi verkadas poemojn en Esperanto:
    “En ĝi naskiĝis eĉ ne unu popolkanto,
    ĝi ja per facetoj brilantaj ne scintilas;

    lingvo artefarita, sen ajna mondprestiĝo,
    kiu ja konkeris nek landojn nek kontinentojn
    — kiel do ĝi kapablis esprimi homajn sentojn?”
    Spite al la dubantoj pri ĝia kulturiĝo,

    daŭrigas mi persiste eldiri en ĉi lingvo
    la sentimentojn intimajn. Ĉar eĉ se per klingo
    de ĝia glav' ne estas konkerita mondregno,

    ĝi pompas kiel esprimil': belsona, fleksebla,
    havanta la strukturon de l' genia desegno —
    kaj homajn korojn konkeri neniel tro febla.


## ENTERIGO DE SENŜTATULO

    Rifuĝintoj ni estis el Hitlerinfero
    Kaj kiel pilgrimoj al la sankta tero
    Venis ni al Nov-Jorko, haven” de l' espero.
    Mi iĝis civitano de l' nobla Usono,
    Sed por mia patro ne eĉ nura ono
    De tiela digno — mankis kulturfono:
    Ne plu venki li povis la lingvobarieron —
    Tro maljuna por lerni de l' angla eĉ eron.

    Daŭradis ĉagreno en la patra koro,
    Ĉar ne plu reeklumis espersemaforo
    Indikante la vojon al civita digno.
    De antikvaj leĝaroj forta la supero,
    Do neniel helpis iu ajn signo
    De fila indigno.

    Korŝire li paŝis sur la sankta tero
    De malespero.

    Fine ektrois la plen' de l' ĉagreno
    En la kaveco de la patra eno —
    Kaj la koro dolora eksilentis por ĉiam...

    Tiam
    Vendisto de morto, kun dika katalogo,
    Riĉe ilustrita — kia tenta logo! —
    Tre persvademe, orbuŝa oratoro,
    Volis vendi al mi ĉerkon
    El kverko, mahagono, arĝento aŭ Oro...
    Sed, rifuzante la luksan ĉefverkon:

Ne, morto mem estu lia metaforo —
Ekkriis mi — kaj mia fila ploro!
Havis li ja nek landon, nek ion, nek ujon,
Kiel do mi akiru taŭgan kadavrujon?
(Harspliti mi ne povas pri ĝusta sufikso:
Senŝtatulo li restis, ekvacia ikso,
Unu plia simbolo, statistikcifero,
Registros ĝin analoj de l' homa despero):

## LUSIA

    Ŝi estis mia najbarino
    antaŭ la milito
    kaj kiam dekkvarjarulo
    mi sekrete revis pri ŝi
    enamiĝinte al ŝiaj
    nigraj brulantaj okuloj
    kaj ŝia velura voĉo
    plena de amo.

    Kaj nun nenio de ŝi restas
    krom ŝia disŝirita vestajo
    kaj flakoj de sango
    kiun sorbas la grundo,

    Ĉar ŝi ekaŭdacis
    interparoli kun juna S.S.-gardisto
    la koncentrejestro
    ordonis
    ĵeti ŝin
    en la kaĝon
    de siaj amataj
    murdohundoj.

    Post kelkaj minutoj
    ŝia karno estis devorita
    kaj ŝiaj ostoj disrompitaj
    kaj nenio plu restis
    krom miaj memoroj
    kaj larmoj
    kiujn sorbas la g:
    kiun ni ambaŭ di
    kun la murdantoj
    homaj kaj hundaj.

    Ŝi estis mia najbarino
    antaŭ la milito...
    kun ŝiaj
    nigraj brulantaj okuloj
    kaj velura voĉo
    plena de amo.

## NIA SOLA POSEDAĴO

    En la getto
    kie ankoraŭ
    estis eble
    amori
    mi renkontis ŝin.
    Ni ambaŭ havis dekses jarojn
    kaj hontis
    pri niaj nudaj korpoj.
    Tenante nin per la manoj
    ni timeme ĉirkaŭbrakis.

    En la koncentrejo
    ni estis apartigitaj
    per la pikdratoj
    sed nia ardo
    ignoris barierojn:

    La serĉlumoj
    de la gardoturoj
    spionis la mallumon
    kiam mi rampis
    al la virinaj barakoj
    sub la dratoj
    kaj tordiĝis
    inter vivo kaj morto.

    Mi atingis la pordon
    malfermis ĝin
    kaj ŝtele englitis
    ĝis kie la flustro de mia amata
    gvidis min al la plej supra priĉo
    kie ŝi atendis nuda.

    La koŝmaron de la realo
    englutis
    la abismo
    de nia ĉirkaŭbrako
    kaj ni soris
    al la alto
    de ĉio homa
    penetrante unu la alian.

    La virinoj ĉirkaŭ ni
    dormis suspirante aŭ ronkante
    dum ni estis transe de ĉio
    bridante niajn pasiojn
    aŭ silentigante niajn ĝemojn.
    Ni koitis
    en la febro kian niaj korpoj
    neniam antaŭe konis.

    Ni posedis nenion
    krom unu la alian.
    Dividante tiujn momentojn
    Ri moviĝis kun la ritmo
    de la luno kaj la steloj
    kiuj brilis super ni
    eterne.
