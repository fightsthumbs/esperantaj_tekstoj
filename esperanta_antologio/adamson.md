# Hendrik Adamson
**Adamson, Hendrik (1891-1946).** Estono; popollerneja instruisto. Fariĝis esperantisto ĉirkaŭ la jaro 1930. Verkis multe ankaŭ en la estona lingvo. Kunlaboranto de “Literatura mondo” (2a periodo). Poemoj en Dekdu poetoj (1934). Verkoj: *Auli* (novelo, 1934); *Vesperkanto* (poemaro, 1967).

---
## NIA PLIMULTO

    Faskoj da taskoj, polvero da solvo,
    multaj projektoj, konjektoj.
    Tiel ni paŝas, vizaĝojn ni kaŝas
    en dika volvo de maskoj,
    fie konspiras, sed pie jen miras,
    ke LA MOVADO senmovas;
    sensalas la salo, sed kia kialo,
    neniel diveni ni povas.
    Okulo kun trabo rigardas kun strabo
    al ligneret' de l' najbaro.
    Ho, ni vulpegoj kun multaj kulpegoj!
    Abundas parol”, mankas faro.

## AMEKSTAZ'

    Kisu min, mordu min,
    amu ĝis morto min,
    eble vi morgaŭ min
    ne amos plu.
    Eble vi lasos min,
    baldaŭ forgesos min
    kaj ne permesos min
    vin ami plu.

    Ho, ĉi tiu hor”
    de volupt”, ador',
    Kun ĝoj", dolor',
    gaja rid' kaj plor.
    Verva amfervor'
    ĝis ekkrev” de kor”
    kaj post ĝi langvor',
    dolĉa rememor'.

    Nin luladu anĝeletoj
    kaj bruladu kandeletoj
    hele, brile,
    vi eksonu, gajaj triloj
    de amkantoj,
    por dormigi geamantojn
    en nokthoro,
    kor' ĉe koro.

    Nin vizitu, sonĝo ora,
    ond” de flora
    bonodoro...

## NI ĜOJU!

    Ni ĝoju sen ĝojo,
    ni kantu sen gajo,
    kaj iru dancpaŝe sur nia viv-vojo,
    ĉar kantoj kaj dancoj
    forigas laciĝon,
    pliigas kuraĝon,
    ni ĝoju!

    Ni ĝoju sen ĝojo,
    ni kantu sen gajo,
    ĉu vintro, aŭtuno — por ni estu majo
    kun floroj, birdĥoroj,
    kun nura trilado
    kaj suna brilado,
    ni ĝoju!

    Ni ĝoju sen ĝojo,
    ni kantu sen gajo,
    kaj sc eksilentos por ĉiam ni foje,
    nc estu ja plendo tuj antaŭ silento,
    sed kantu birdĥoro
    en lasta stertoro,
    ni ĝoju!

## AŬTUNTAMBUROJ

    Plu ne jodlas najtingal'
                            en ĉi val',
    flavas luno kvazaŭ gal';
                            folifal'.
    Kirle, kirle, kirle, kirle ilin vento tordas,
    hurle, hurle, hurle, hurle, kiel hund' rabia mordas.

    Nur kriaĉas noktvagul' —
                            strig-ulul'
    kaj iraĉas kvazaŭ mul'
                            ebriul'.
    Stumble, stumble, stumble, stumblc, kun la naz' en kot'
    grumble, grumble, grumble, grumble li disŝmiras ĝin per frot'.

    Flugas vento kvazaŭ vel'
                            en ventpel',
    jen raketo de ĉiel—
                        falas stel'.

    Grince, grince, grince, grince prujnon ŝutas frost',
    pinĉe, pinĉe, pinĉe, pinĉe ĝis ekkrakas ost'.

    Jam koaglas la medol'
                        col” post col”
    sed finiĝas la petol”
                        de l' fivol':
    fuĝe, fuĝe, fuĝe, fuĝe nokto kuras for.
    ruĝe, ruĝe, ruĝe, ruĝe disfloriĝas la aŭror'.

## VESPERKANTO

    Forpasis kure la juneco,
    temp” tro revema sen prudent' —
    kaj estingiĝis purpurmeĉo
    en malproksima orient'.

    Min tro lacigis voj' ŝtonoza
    sur dorso sidas zorgo-ĝib',
    mi iras, iras, senripoza
    vagulo, sub sortbata vip.

    Min jam, post lastaj lacaj paŝoj,
    atendas tombo: frosta lit',
    kaj ĉirkaŭ kruco el kreskaĵoj
    de l' ter' volviĝos sole vit'.

## VESPERE

    Suno dronas ruĝokule,
    ardas nubo kiel vang'.
    lag' ne laktas nun nebule,
    plenas de vapora sang'.

    Vetflugadas mevoj alte,
    malproksime kuras vel',
    ŝaŭmaj ondoj fuĝas salte
    en kreskanta vento-pel'.

    Kun kreskanta nostalgio
    gapas al la ondo-rul'
    juna hom' — sopiras ion
    nekonatan la stultul'.

    Volas flugi birde, vele,
    subakviĝi al najad':
    vento pelas, ondoj ŝvelas,
    fore sonas ĝembojad'...

## LASTE

    Ronkas malsanaj bronkoj,
    ŝvitoplena la lit",
    zumas la miloj da konkoj —
    la sirenoj de mit'.

    Baldaŭ mi ekvojaĝos
    al la land" de l' Silent'
    kun la papago en kaĝo
    kaj sendenta serpent'.

    Jam la papag' estas muta,
    plu ne mordas serpent.
    Jen mia vivo tuta
    sen fanfaronoj, sen plend'.

 

## PRI PROPRAJ AFEROJ

    Kial vi ne verkas plu, —
    ĉi demand' insistis.
    Oni min ne sterkas plu,
    mian koron pistis.

    Kamp' sen sterko—ve kaj fi!
    Kor' sen amo — orfo!
    Eĉ la marĉ' valoras pli
    kun la ŝlim' kaj torfo.

    Nu, kaj am” similas al
    la ridanta suno,
    malfidelon de l” vasal'
    venĝis ĝi per puno:

    Forsekiĝis mia font
    kiel lag' en sablo,
    kaj mi iras for kun hont”
    de l' Olimpa tablo.
