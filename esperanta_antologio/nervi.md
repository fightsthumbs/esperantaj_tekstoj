# Mauro Nervi
**Nervi, Mauro (1959- ).** Italo; studento. Esperantisto de 1975. Premiiĝis en diversaj literaturaj konkursoj. Verkoj: La turoj de l' ĉefurbo (poemoj, rakontoj, dramoj, 1978); Blinda ermito (traduko, 1979).


## KANTO DE JAGO

    Mi forlasis hodiaŭ sangon kaj perfidon,
    ho estrino; la ponardon mi kaŝis
    en la faldojn de mia larĝa vesto.
    Paco kaj silento
    kvazaŭ blanka tuko ĉirkaŭvolvas nin,
    kaj mi kuraĝas paroli:

    jen la mondo neniiĝas
    sub mia rigardo,
    eternas laco kaj vakuo.
    Eĉ misagoj ne estingas
    la soifon je l' sonĝoj. Sed en la nokto
    de miaj abomenoj
    mi renkontis viajn svagajn lipojn,
    ho Desdemona. Do, mian krion
    portu kun vi:
    aŭskultu ĝin sub la antikvaj torĉoj
    de ĉi urbo el ŝtonoj,
    sub la saliko de via ploro,
    kiun la tempovasto
    ne igos muta.

        Sed jen, la moristra maro
    ekŝvelas jam, kaj la lundisko
    ĝin stimulas. Ne gravas niaj vortoj:
    ankaŭ sen ni la vento bruas.
    Kaj lacas niaj paŝoj,
    kiuj senhelpe vagas tra ĉi mondo
    grandioza kaj vana kiel cenotafo.

 

## STOCKHOLM

### l.
    lanternoj el paper' malcerte brilas
    rubene en bulvardoj; kaj ŝtuparo,
    jam plej silenta en la hel', similas
    al miaj pensoj en la noktoklaro;
    ekster la bruo de memor' intenca
    ŝutiĝas lumo al la menskoŝmaro
    rutina. Tamen, ĉe la ŝtup' komenca
    obstine haltas rememor' hezita,
    kvazaŭ muziko ĉe trilad' kadenca
    aŭ parolad' ĉe vorto kompromita.


### 2. 
    siluetas la ombro de Stadshuset en la pluvo
    kvazaŭ tra densa fumo de haŝiŝ'
    kaj ni, inter metro' kaj maro, per indulga
    silento falsas la realon. Ekster
    la retoj de l' mallumo, via frunt' emajla
    kaj viaj haroj sub mia man' konkretas. Nek
    la ŝvelhumida vento, nek la efemer'
    de ĉi momentoj nin atingas, ĉar ekride
    en niĉ' asfalta ni rifuĝas, kaj objektoj
    ĉirkaŭas nin, kvazaŭ koloroj de vitral'.

## ŜIRM-VESTO/MONTRO-VESTO

    Oranĝaj polietilenaj
    karbsakoj tra la karbamasoj.

    Tiaj kvadratoj sur la dorsoj
    de riparistoj laŭ fervojo.

    Tiel karb-liveristoj portis
    jut-ŝtofan sakon sur la ŝultroj.

    Kiu forturnis ilin, faris
    el karbo — lumon, sed el homoj — celon?

## HAŬTOJ

    Ne plu blankon —
    prefere brunajn ovojn
    simbolo de libera paŝto
    kaj brunan rizon
    ne forpoluru vitaminojn
    kaj brunan panon
    el faruno tut-tritika

    ne farbu palisaron blanke
    ne ĉirkaŭ-sarku fagon
        kreozote farbu
    miozoto rampu

    ĉu presi sur papero
                    arba?

### 3.

    aŭ la krepusko en malpura korto
    kiel juto tegas
    la elanon—
    skorpioj rampas sur fasadoj
    svarmreliefe, kun nuancoj
    punktoformaj: alispeca nokto jam alvenas

    aŭ lavmaŝin' rompita ekrustiĝas
    fatrase (jen angulo, du ŝtupoj ĉe hejmpordo) —
    ŝajne ekster aŭ en la tempofluso
    ni rezistas la sunon de somero: kiel longa
    krio, kolapsas la forto de l' taglumo
    fragmentiĝe
                aŭ vagono

    kun lignaĵoj odoras post la pluvo, kaj ĉirkaŭe
    kvazaŭ jacinta ringo brilas
    horizonto ekstrema de Svedio — galaksioj
    en ruĝ' pulvora altas, kaj oblikve
    simetrias: konfuza alfabeto
    kiun al niaj mensoj nur la silent” eksplikas

### 4.

    luno el parafino nin rigardas
    grimace super ondoj kaj antenoj,
    epitalamo de sapfoaj versoj
    mortintaj; aŭtobusa brukoler'
    konfliktas kun la nokta helkristalo...
    Kaj daŭras nia parafraz' burleska
    de sonĝ' iama. Vortoj el koral'

    jam disfendiĝas sub la pez' de l' nuboj
    ekrustaj, kiuj stumble kaj konfuze
    rapidas. Persieno eklumiĝas
    subite, kvazaŭ krio de kornik':
    al nova tago ĝi saluton sendas.

### 5.

    ekster ĉi trajn' cilindra, laŭlonge de betuloj dampsonoraj,
    pendas nokto ĉifita. Junulino rajdas sur
    biciklo, ĉe marbordo, en ŝveba kur' leĝera;
    apud la ondoj tremaj, rektlinie
    ŝi fendas la aeron, kaj simetrie akvo ŝin reflektas.
    Trans la fenestrokadro, al forvakuo ventas la pejzaĝo.
    Kaj mi, en ĉi forfluo, la memoron pri feniksaj tagoj prilamentas
    akratone, rezigne je mia printempo (laŭ plano
    delonge elprovita en detaloj), simile al burĝo diligenta,
    kiu kapkline jesas, reziste al tentoj de libero,
    la forvelkon akceptas, kaj rekonas sian devon
    neniam ekburĝoni. Al la vibrado malfekunda
    de febro kaj malforto, lanuga krepusko min reportas.
    Kurioze, ke ĉiam ju pli ni streĉas la kordon de la pensoj,
    des malpli ĝi resonas elegie, sed akuta obtuzo
    nian orelon trafas (reeĥa kanto, jen,
    al ĉi vortoj malsobraj). Kurioze, ke foriras mia juno
    senbrue, senevente, al ĉia gajo fremda kaj amika,
    kvazaŭ afabla gasto, laŭŝajne ekzistinta nur en la imago.
    Al obeem' silenta, jugo papera min invitas;
    virino ridas tie, en la mallumo trans la ogiva pordo
    de la alta preĝejo. Refrenas via voĉo,
    sed voĉoj jam ne gravas. Kreskas la nokto kaj la maltrankvilo
    ekster ĉi trajn' cilindra, antaŭ la rando de l' arbaro.


## URBOJ

    Kontraŭ ĉi firmamento helvakua
    ni febre stokas versojn kaj figurojn,
    altan amason por estontaj talpoj
    bruemaj, kiuj en la vortfatraso
    flarados senkomprene. Niaj urboj
    odoras je metalo kaj asfalto,
    nia kamparo brulas: en la flamoj
    nigriĝas la vizio de ebeno
    palverda, kie sturno kri-impetas
    per rondelipsa flugo, super agroj kaj gazonoj.

## ODISEO

    Trans greke blua mar', al novaj spacoj
    navigas Odiseo: kurbaj veloj
    el flava tolo sub la vento knaras.
    Li ekparolas: en la verda ŝaŭmo
    perdiĝas la memor' pri olivarboj.
    Li ekparolas: kaj ne pezas jaroj
    sur eksmarist', al plia ŝtormo preta,
    al plia oceano, al refoja
    malvenko preter niaj horizontoj.

## FIKCIE

    Fremda en siaj maroj
    veldrivas parolo mia, sed serene.
    Sub fridaj ventoj ĝi krozas, kvazaŭsonĝe,
    leĝere tamen, preskaŭ senrimarke
    pri la huloj turkisaj
    kiuj tanĝas oblikve ĝian framon.
    Perdiĝis jam havenoj
    en la nokto fragmenta:
    trankvile ni aŭskultas la ritmajn ŝmacojn
    de l' akvo kontraŭ la kareno.

## REMEMORE

    Nin disigas la tempo
    kaj, eble, fantazio; sed
    mi vidas vin, ĉivespere
    en via ĉambro, soleca kvazaŭ rara
    statuo en sia niĉo.
    Mi scias, ke miaj vortoj
    ŝajnas banalaj, aŭ strangaj;
    en ĉi nokto el vato
    pri niaj pensoj ni — kutime — sekretas.
    Sed via vizaĝo — jen, mi vidas —
    priatentas la vortojn miajn,
    vi aŭskultas pri elfoj kaj pri
    kasteloj, viaj haroj en la ombro
    —mi vidas ilin — kolektiĝas
    sur viaj nudaj ŝultroj. Ne levu
    viajn manojn, mi petas:
    sunradioj striadas viajn vestojn
    tra l' ĵaluzioj,
    via frunto rebrilas.
    Kaj la lipoj, viaj lipoj
    molridetas, en faltiĝo
    karna, apenaŭa. Silento
    ekŝvelas, kaj miaj vortoj
    miksiĝas kun la polvo. Nun vi levos
    vian rigardon: sed mia vido
    perdiĝas, kaj nebulo
    kreskas inter ni: ne estas padoj
    al via lando, kaj mi malhavas
    viajn flankojn subtilajn,
    jam forajn en la certa tempvortico.

## LA BLINDULO

    Tra la malvarma vento de aprilo
    blindulo vagas al enigmaj celoj;
    paruo lin konsolas per la trilo,
    lian bastonon banas marbobeloj.

    Kiam la vento lin karesas vange,
    pripensas li krepuskojn jam pasintajn
    kiam ĉielo disradiis sange
    ĉe verda mar' kaj vekis la absintajn

    meditojn de l' maljuno antaŭtempe.
    Sed jaroj preterfluis jam la plaĝon,
    la vivo sin makulis sangotrempe
    kaj li ne plu memoras la junaĝon:

    li ruĝan vinon trinkas apud lago,
    kaj lumon filtras lia bruna lenso.
    La nokto de l' blinduloj estas tago
    kiun ne spertas nia povra menso.

    Se hundo bojas, la blindulo timas
    kaj ĉirkaŭ si eksvingas la bastonon;
    se nokto venas, li feliĉon mimas,
    ignoras kaj la bonon kaj l' malbonon,

    difektas la petalojn de lekanto
    kaj sidas mute ĉe la marobordo.
    La nokto de l' blinduloj estas kanto
    kiun ne konas mia versa kordo.

## NIAJ HOROJ

    La fenestroj de l' ĉefurbo
    punktas nigregan nokton;
    kaj la polvo dancas post la tramo
    rebrile, sub la ruĝaj folio
    de mortonta aleo. Kaj ni, virino,
    serĉas en la koto nian paseon,
    sub la neonaj lampoj de apoteko
    aŭ en la blanka lumo de l' metroo:

    ni forgesis la vojon
    gruzan al la pomarboj,
    kiuj spaliras, kiel jam antikve,
    en l' ebenaĵo dumsomere verda
    ĝis la randa torento, montpiede.
    En la varma kamparo ondas flavaj spikoj:
    silento, silento.
    Kiu vibrigis la telegrafan foston?

    Sed elfojn kaj feinojn
    ni jam rezignis:
    ni preferas nian toksan urbon
    kaj ĉi horojn kunajn, kiujn ni disipas
    en rememor' pri nevivitaj tagoj.

## MARO

    kaj du ferlataj flugiloj
    daŭre glimas super la plumbo

    supren
    supren
    ascendas la fluoj profundaj
    kaj el la plataj manoj fine elŝprucas
    for

    la strangaj
    strangaj riveroj de l' sango
    vane disbranĉiĝas

    varma vento
    ondas
    ĉe via

    frunto

    ondas

## POETIKO

### l.

    Amiko kara, kiam horizonte
    likva vespero ruĝe ekdisfluas,
    aŭ kiam foje, maltrankvilofonte,

    per siaj galaksioj nokto bruas,
    vi kaptas plumon, ĉar vi sentas emon
    iom paroli. Vi la vortojn ĝuas,

    kiuj rapide kreskas en poemon;
    kaj ja facile estus tintarime,
    plej romantisme verŝi sian memon

    al la leganto. Versi sentesprime
    pri amo, floroj aŭ allogaj certoj,
    sunklaran mondon kanti tutanime!

    Sed ja ne tiaj estas viaj spertoj.

### 2.

    Se vi meditas do pri viaj celoj
    kiam vespero al la nokto cedas,
    ne distru vin la blankaj asfodeloj,

    ĉar neracio la realon predas;
    sed fiksrigardu l' asfaltitan vojon
    de l' efektivo, kiu daŭre pledas

    por pli homeca vivo. Eble ĝojon
    laŭ ĝi vi trovos, eble ne: silento
    tamen pli taŭgas por sekigi rojon

    de l' malfeliĉo ol poeta sento.
    Mute konstatu nur, ke homo dronas
    en la perfekto de l' indiferento;

    ke en la mondo jam nenio bonas
    aŭ misas; oni vivas, oni mortas.
    Indiferente la Novaĵo sonas:

    nek ĝojon nek doloron ĝi alportas.

### 3.

    Vi devas do priskribi tiujn murojn,
    kiuj frakasis vian romantismon,
    precize sondi la glaciobskurojn,

    perplume krei bild-refraktan prismon
    kiu l' aplombon duran de l' realo
    spegulos senesprime. Novan krismon

    surlipe havas ĉi jarcento; ŝtalo
    kaj plasto premsufokas nian junon;
    sed iu, eble, trans simbolvualo

    intuicios multsignifan sunon,
    kaj ekkomprene pri la nunsocio
    penos deĉifri la enigman runon.

    Ne gestu do malŝate al la krio
    de l' novaj versoj. Ili nur reflekte
    esprimas sonĝojn de la materio,

    palpeblan nokton peras nur nerekte:
    sed ĉar ni taksas vivon ja komplika,
    al ĝi similas vortoj laŭaspekte.

    Poemon vi ne juĝu seneksplika:
    ĝi celas nur, ke vi, amiko, sciu
    pri mondo nokta, pleje mallogika,

    ke vi pli homan vivon ambiciu,
    kie la helaj montolagoj glatas,
    kaj laŭtas voko de l' pluganto, kiu

    humidan grundon per fosilo batas.

## AL KALOCSAY

    Kaj tamen mi relegas la poemojn
    de via juno, Kalocsay, kaj pensas,
    ke laŭkutime bone vi kompensas
    la ĉagreneton legi. Lipotremojn

    abunde vi disdonas; molajn ĝemojn
    romantikulajn vi troige lensas.
    Kaj tamen mi relegas la poemojn
    de via juno, Kalocsay, kaj pensas.

    La pioniroj raŭkas: “Kiajn gemoj!"
    kaj tra la spino longan tremon sensas;
    sed stultaj laŭdoj, kiuj vane densas,
    stimulas nur la junajn malŝatemojn.

    Kaj tamen! Mi relegas la poemojn.
