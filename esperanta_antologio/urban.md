# Ŝtefo Urban

**Urban, Ŝtefo (1913- 7).** Ĉeĥo; komponisto, muzikprofesoro. Verkis satirajn versaĵojn, el kiuj nur relative malmultaj aperis en diversaj gazetoj. Verko: Nova Ezopo (poemaro, 1961).

## LIBELO

        Sago? Vibro!
    Ŝancelo?
        Ekvilibro!
    Juvelo.

        Panoramo:
    La belo!
        Diafano?
    Libelo!

## KAROTO KAJ ROZO

       La karoto
    al la rozo
    diris kun la
    seriozo:

       Sole nur por
    sens-plezuro
    servas via
    sinekuro:

       Laŭ radiko
    nemanĝebla,
    laŭ florkrono
    nur celebra!

       Roz' respondis
    grandanime:
    Kia krimo
    nu, fin-fine?

       Ĉiam servis
    por ornamo
    la simbolo
    de la amo.

       Jen, estiĝas
    pri mi kantoj!
    Min portadas
    geamantoj.

## TOSTO

    Trinku, filo, ne rapide,
    trinku, filo, lante nur!
    Tro rapide ne valide,
    tro rapide — sen plezur'!

    Pri bier',
    pri fier'!
    ludu la muziko.

    Ne al vi,
    al la vent'
    celas la prediko!

## KAKTO KAJ LACERTO

       Kreskis kakto
    en dezerto,
    venis al li
    la lacerto:

       Kial, kakto,
    pro diablo,
    kreskas vi ja
    en la sablo?

       Kakt' respondis:
    Fulmotondro!
    Por ke dormu
    ci en ombro!

⁎⁎⁎

*Kelkaj homoj sin oferas,
al aliaj multon peras...*

## GUTO

       «Eĉ guto malgranda
    konstante frapante...»
       (progresas, ho Dio! —
    tro lante!)

## CIGNO KAJ ALVUSO

      La fiŝidaro
    en eta lago
    traserĉis akvon
    laŭ la zigzago.

      Kaj aperigis
    grandan novaĵon,
    ĝin mire gapis
    en la vizaĝon.

      Enigma birdo,
    la blanka cigno
    kun longa kolo —
    demando-signo:

      Ho, via Moŝto,
    Ĉu estas vero,
    vi bele kantas
    en mort-mizero?

      Nu, povas esti,
    vi punkto-strekoj,
    ke iam kantas
    la cigno-bekoj.

      Mi ĝis nun vivas
    en plena sano,
    neniel pensas
    pri la nirvano.

      Ja min persone
    trafis feliĉo:
    En mia lago —
    da vi sufiĉo!

## el JUAN EN ESPERANTUJO

Moto: «Mi sentis min kiel homo kiu hazarde
renkontas amikaron iom ebrian...»
*(El letero de kongresanino)*

    ESPERO al la Venko!
    ESPERO al la tuta mondo!
    ESPERO, KREDO kaj PRUDENTO —
    la Esperanta ondo.

    Jen LINGVO por amasoj!
    Jen LINGVO de la Pac' eterna!
    Jen LINGVO super ĉiuj klasoj;
    Jen LINGVO plej moderna!

    Mi venis post fanfaro
    (jus oni fosis FUNDAMENTON);
    *Bulonjo ĉe la Maro!*
    Saluton! Komplimenton!

    Kaj ĉie viglas vivo!
    Kaj ĉie flirtas verdaj flagoj!
    Kaj ĉie verda ofensivo!
    Datiĝas gloraj tagoj...

    La lingvo por amasoj...?
    La lingvo de la Pac' eterna?
    La lingvo super ĉiuj klasoj?
    La lingvo plej moderna!

    Mirinda ilo certe: 
    Sur neŭtrala fundamento
    skandalon mondan kaŭzis lerte
    la freŝe NOVA SENTO...

    Al kontinentoj ponto:
    Post kelkaj horoj — ej, pro Dio!
    eĉ fiŝoj povas ja sen honto —
    babili pri nenio...

    ESPERO al la Venko!
    ESPERO al la tuta mondo:
    ESPERO, KREDO kaj PRUDENTO
    de l' fondo; de la fondo!

    ⁎⁎⁎

    Ŝi estis bofilino
    de l' perlamot-butona reĝo.
    Ekipo: Forda limuzino
    kaj *bungalow* kun heĝo.

    Ol estetikan formon
    kaj la valoron de l' kulturo
    ŝi taksis pli la rekord-normon
    kaj svelton de l' staturo.

    Poetan nomon faman
    ŝi atribuis al boksisto
    prove. Sed pri l' afero ama
    mi restas optimisto.

    La ŝato al rekordoj
    de la knabino hodiaŭa!
    Pro mi neniajn havu zorgojn;
    ci estas — naŭdek-naŭa...
