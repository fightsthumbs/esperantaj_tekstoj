# Ezra Clark Stillman
Stillman, Ezra Clark (1907- ). Usonano. Membro de la direktoraro de IALA, eksa kultur-ataŝeo de la usona ambasadorejo en Bruselo, kaj sekretario de Belgian-American Educational Foundation. Poemoj en Dekdu poetoj (1934).


## JAPANESKA KANTO...

    Atendi ion
    (morgaŭon? majon? morton?)
    aŭtune, kiam
    la vento ekpelegas
    foliojn en la korton...

## DUOPA MONDO MIA

    En ĉi tiu gaja mondo
    (morto, murdo, pesto, rab')
    mi promenas frumatene,
    june, kiel juna knab'.

    Kaj en ĉi malgaja mondo
    (ho, la sun' en la ĝarden',
    kie laŭ la laŭb-aleo
    mi promenas dum maten')

    ftizo sputas pulmomukon
    (ho, ĉi dolĉa rozparfum'),
    kaj armeoj blinde buĉas,
    sangas en sufoka fum'.

    Ho duopa mondo mia
    (mi freŝvanga sub la sun),
    vi frenezas, al mi ŝajnas
    (mi putronta sub la lun').
