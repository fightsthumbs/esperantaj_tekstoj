# John William Eggleton
**Eggleton, John William (1869-?7).** Anglo; instruisto. Esperantisto de 1906. Verko: La karavano (traduko, 1910).


# MEMORO

    Senripoza, furioza,
        Homa vivo fluas;
    Kaj malsata, senkompata,
        Ĉio bruas, ĝuas;
    Sed mallacon, dian pacon
        Al premata koro,
    Sonĝsimila, mild-trankvila,
        Portas la Memoro.

    Ĉio pasas, min forlasas
        Laŭ eterna sorto;
    Unu restas: tio estas
        La amika vorto! —
    Eĉ Espero sur la tero
        Cedas al Doloro;
    Sed senmorta, dolĉe forta,
        Daŭras la Memoro.

    Eĉ ne jaroj estas baroj,
        Mort' nenion povas,
    Ĉar, image, ĉiutage
        Ĉion mi retrovas;
    Kaj l' Animo, trans la limo
        De la nuna horo,
    Ĉiam riĉa kaj feliĉa,
        Vivas per Memoro.


## PAPILIOJ

    Vidu, en malvasta rondo
        Flugas papilio;
    Kvazaŭ estus la tutmondo,
        Ĝojas ĝi pri ĉio;
    Faras ĝin la flug' libera
    Ĉiam pli kaj pli fiera;
    Certe tio estas vera
        Papilio-Dio!

    Vidu, sur la vivovojo
        Vagas juna viro;
    Granda estas lia ĝojo
        Dum la tuta iro:
    Ĉar li fidas propran forton,
    Kial timu li la morton?
    Ĉiam venkos li la sorton
        Ĝis la lasta spiro.

    Vidu, en kandela lumo
        Flugas papilio:
    “Nun alvenos la plenumo
        De eterna scio,”
    Pensas papilio; “vere,
    Estas tute ne danĝere —
    Ha!” — pereas ĝi mizere
        En kandelradio!

    Vidu, en la lum' de l' amo
        Vagas juna viro,
    Ĝojas pri la sorĉa flamo,
        Ĝojas ĝis deliro:
    Ve al li, se sinofero
    Ŝanĝos sin je malespero!
    Mortu li en la infero,
        Vana amsopiro!
