# Alfred Schauhuber

**Schauhuber, Alfred (1896- ).** Aŭstro-germano; industria oficisto. *Poemoj en Dekdu poetoj* (1934).

## el SAPFAJ ODOJ

### IV

    Dolĉa nokto arĝentas, oras vino.
    Levu glason, edzino! Ĝia vango
    rondan vangon de mia glaso tuŝu! —
        Ambaŭ ekridu!

    Vian nigran hararon luno pudras
    nun per polvo arĝenta. Ŝajnas garni
    maljunaĝo jam vian ĉarman kapon,
        kara edzino.

    Mensogulo, vi luno, mensogulo!
    Por ni oras ankoraŭ la juneco,
    floras, oras, odoras kiel vino
        en la pokaloj.

## HUMILA DEMANDO

    Dio,
    jen
    mi estas pelvo.
    Ĝia buŝo
    soifas,
    almozas.
    Ĉu
    Vi sanigos
    ĝian soifon?

    Ĉu
    sonante ĝi ektremos
    pro l' intensa flufadeno
    de Via favorkompato
    kaj—
    pli bela ujo,
    ekbrilegos?

    Ĉu
    Via mano
    senatente
    pastuŝetos
    ĝian vangon
    tiel,
    ke ĝi—
    ne trinkigita —
    diskrevos?
