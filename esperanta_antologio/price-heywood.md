# Brian Price-Heywood

Price-Heywood, Brian (1910-1942). Anglo; misiisto. Laboris en Germanujo por la Societo de Amikoj. Kunlaborinto de “Literatura mondo”. *Poemoj en Dekdu poetoj* (1934).


## BRIKOJ

    Sur ĉiu verda kampo kaj paŝtejo,
    En kiu lastan jaron la tritiko
    Balancis sian kapon, aŭ hordeo
    Bruflustris neniaĵojn al formiko,
    Aŭdiĝas nun nur senespera veo!

    Okazas io nedireble aĉa,
    Diabla, krima kaj hontinda ago ...
    Ne plu bovinoj surgenue maĉas
    La riĉan herbon dum junia tago .
    Nun laboristoj tie mukon kraĉas!

    La ranunkolo kaj la ruĝpapavo
    Jam makuliĝis de kalkeca koto;
    Ne plu vespere sonas tril-oktavo
    De iu merl'; ĝin anstataŭis froto
    De miksilegoj por cementa lafo.

    Ho, brikoj, brikoj! sataj neniame,
    Ankoraŭ ne kontentaj post formanĝo
    De tutaj verddeklivoj, volas same
    Engluti tiun ĉi! Aĥ, kia ŝanĝo
    Okazas, kie mordas vi ruĝ-flame!

    ## KONTRASTOJ

    Ekstere vipas vitrojn hajlopluvo;
    Drivventoj dentojn per akraĉa bru' agacas:
    Endome kuŝas mi en la bankuvo;
    En varma, mola mar' korlula lukse, lace pacas,
    Ekstere jen novembro tim-panika
    Hurladas kvazaŭ lupoj tra ebeno siberia:
    Endome grasa spir' tropik-afrika
    Narkotas min; mi flosas for en stato amfibia.

## KIOM LONGE ATENDI

    Vortlertajn versfaristojn ni ja havas,
    kapablajn skulpti rimojn kaj poluri
    silabojn per velura man'; nin ravas
    rigardi plumojn facilkrure kuri
    sur molpapera paĝo, legi pri la
    mielaj amorevoj de sinjoroj
    kuŝantaj lukse sur kanapo brila
    el kleraj multuzitaj metaforoj.
    En la plej frua tempo sonis kantoj
    pri Hom-frateco, pri l' Ide' interna;
    nun zume ĉirkaŭsvarmas nin amantoj
    kaj vagabondoj kun inspir' senkerna.
    Almenaŭ ili lingve sin ekzercas,
    lernas fruktuzi la mirindan riĉon
    de nia lingvo, flirtas, trilas, skercas,
    kaj gaje festas sian esperantistiĝon.
    Almenaŭ ili distras sin senpeke,
    kaj distras tiun, kiu ĉion legas
    (se nur revu' mencias ĝin substreke,
    se nur agrabla tolbindaj' ĝin tegas).
    Kial forpuŝi la marionetojn?
    Nli ludadu plu por nin amuzi,
    plektadu per fe-manoj amsonetojn...
    ĉu iu volus ilin forrifuzi?
    Scipovas ili pepi, ridi, plori
    (ja plori eĉ, sed nur momente, kvazaŭ
    infanoj, kiuj vidis rozon flori,
    kaj trovas ĝin velkinta en la vazo).
    Scipovas ili dolĉe sopirĝemi,
    kaj sveni eĉ— por baldaŭ restariĝi.
    Scipovas ili pople folitremi,
    fiŝe glitadi, kaj maragle kriĉi.
    Ja ĉio, kion lernus versstudento
    ĉe universitat' estas por ili
    facila, kiel la facila vento,
    facila, kiel por la turdo trili.
    Nur unu afereton ne scipovas
    ĉi versaĵistoj kun la flua lango:
    krei poemon taŭgan por la nova
    epoko, skribi per la propra sango
    literojn vibrajn pro korruĝa varmo.
    lli ja majstras lingvon, stilon, formon...
    jen la sekreto de ilia ĉarmo;
    sed ili timas faktojn, strebon, ŝtormon,
    timas rigardi en pupilon de la
    moderna vivo, aktuala, kruda,
    kun ĉi mirindaĵaro superbela:
    maŝinegoj el brila ŝtalo nuda,
    la radi-ondoj fee delikataj
    (sed kun potenc' miloble herkulesa),
    urbegoj grase riĉaj, sed malsataj —
    ĉu ĉio ĉi estas seninteresa?
    Ĉu burde muĝa svelta flugmaŝino
    estas nenio? Ĉu fajrritmo ĵaza.
    la budo bunta de pomvendistino,
    amantoj en kinejo kun ekstaza
    febra plezuro sur la pala vango
    (kinejo, hal' heroa, pravolupta)...
    ĉu estas en ĉi temoj logomanko,
    ke oni kuras kun fervor' post nub' da
    vantaĵoj rozvualaj? Ĉu ni vivas
    en tempo nenifara, vaka? Se mi
    vidus la mondon per okul' naiva
    de ili, kiuj daŭras nur poemi,
    poemi kaj poemi pri nenio,
    dum mondo krakas, ungoj de milito
    ŝiras tra l' tervizaĝ' — mi pensus min
    ja bluflugila papili'. Ĉu sprito,
    kaj homa brav' kaj saĝo nur valoras
    por teksi trikotaĵon belespriman?
    La lingvo Esperanto kion poras?
    Plenigi broŝuraron senaniman?
    Ankoraŭ ni malhavas nian Dante,
    Ankoraŭ al ni mankas nia Milton,
    por plori pro mondagoni' belkante,
    por pentri per penik' potenca bildon
    pri l' milfaceta Nuno. Kiom longe
    ne devas plu atendi ĝis aperos
    la Majstr' unua, kiu vokos gonge
    popolon nian? Ĉu ankoraŭ kveros
    la kolombidoj? Nin ĉirkaŭas agoj
    pli heroecaj ol en Mezepoko;
    preteras nian kapon lancoj, sagoj
    de pigra stulto, de malico, moko;
    kaj ni, etnombraj, puŝas la batalon
    sengvidaj preskaŭ... Jarocent' dudeka
    enhavas forton, belon, idealon—
    nin venu Epopeo viv-reeĥa!

## KROKUSOJ SUR ALPO

    Vaksoblanke, scivoleme,
    Apud neĝo fruaprila
    Puŝas sin el grund' azila
    Simplanime, flank-alflanke,
    La krokusa pokalaro.
    Kiu inter ili sidas
    Streĉokule, nepre vidas:
    Duonjara dormo ĵusa
    Freŝon donis! Kvaz' anĝeloj
    Senpasie staras ili;
    Nek aŭskultis fringon trili
    El terkeloj, kie dronis
    lli varme sub neĝaro.
    Blankas ili jen senmovaj,
    Post la dolĉa dorm' tutnovaj,
    Sen amaro, kaj senlarme
    En silento ili miras
    Pro la travidebla lumo:
    Ve, maloftas abelzumo,
    Nek aliras ia vento.

## LULKANTO

    Fermu la okulojn, kara:
        Tuj vi dormos;
    Ne plu blekos vent' amara;
        Ne plu ŝtormos.

    Se mi dum la nigraj horoj
        Apudrestos,
    Nek inkubo, nek teruroj
        Plu vin pestos.

    Kuŝu do ĉe mia brusto,
        Eta filo;
    Klinu vin al mia brusto
        En trankvilo.

    En la panja brak' sekura
        Profundiĝu;
    Sub ĉielo mol-velura
        Ripoziĝu.

    Malproksime tondrofulmoj
        Furiozu...
    Kun profundspirantaj pulmoj
        Vi ripozu.

    Forflotante fe-flugile
        Sonĝojn formu...
    Ho trankvile, plej trankvile
        Dormu, dormu...
