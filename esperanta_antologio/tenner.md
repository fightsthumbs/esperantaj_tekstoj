# Maria Stanislavovna Tenner
**Tenner, Maria Stanislavovna.** Rusino. Patronino de V.N. Devjatnin, kies kvaran volumon de Plena verkaro ŝi eldonis. Laboris por Esperanto en la Kovna gubernio de Rusujo. Tradukis La konfeso de Tolstoj (1911). Aliaj informoj mankas.

## LA RIMOJ

    Vi bataladas kun la sorto, —
    Sed sorto povas ĉion:
    Kun sorto ĉiam rimas forto, —
    Memoru bone tion!

    Kunulo via estas vero,
    Sed povas ĝi nenion:
    Kun vero rimas la sufero,
    Memoru ankaŭ tion!...

    Suferu sola, ne atendu,
    Ke iu vin subtenos...
    Al homoj manojn ne etendu;
    Vin ili ne komprenos!
