# Josip Velebit
**Velebit, Josip (1911- ).** Kroato; mezlerneja profesoro. Esperantisto de 1930. Pocto ankaŭ en la kroata. Kunlaboris al “La suda stelo” kaj “Voĉo”. Verkoj: Kanto al mia koro (tradukoj, 1936); Fabletoj por etuloj kaj plenkreskuloj (traduko, 1962); La morto de Smail-agao Ĉengiĉ (traduko. 1972); Girlando da sonetoj (traduko, 1973); Ventoj (traduko, 1976).


## VIZAĜO ŜIA...

    Vizaĝo ŝia estas blanka neĝo,
    Blondetaj haroj: bosko am-favora,
    Okuloj ĉiam pretas por sieĝo
    Kaj fajne tranĉaj lipoj eĉ por preĝo
    Konvenas: pie mildaj, senparolaj.

    Spite al mia edza kor' poltrona
    Delonge ravas min la svelto mola
    De ŝia korp' malŝpare am-propona,
    Kaj mamoj indaj al reĝin' surtrona,
    Kaj lipoj pie mildaj, senparolaj.

    Ŝi feliĉigas, malgraŭ ke ekflamos
    La lakta karn' neniam, kaj ĉi glora
    In-korp' nenies liton ekornamos,
    Kaj same ja neniam kise amos
    La lipoj pie mildaj, senparolaj.

    Ĉi nura mia Bel', kiu al Amo
    Instigas, al sincera am” elkora,
    Estas ja ĉarma dam' — el porcelano
    Bazar-fenestre, la eden-infano,
    Kun lipoj pie mildaj, senparolaj.


## LA TAGOJ PASAS...

    La tagoj pasas, noktoj pasas,
    bild-post-bilde for,
    la jaroj korpon, koron ĉasas,
    restas nur dolor'.

    L' anim' en solo foliumas
    ĉi bildlibron nun,
    estintan vivon ĝi prilumas
    en sol' kaj en kun'.

    Junulo, jen, en mondon iras,
    pelas lin fisort',
    sed ve, ĝendarmo lin retiras:
    mankas ja pasport'!

    L' alia freŝa cerb' grandplana,
    multpromesa knab',
    perdis vivon sub sangama,
    akra ponard-frap'.

    Kaj la knabina korp' lertgesta
    vibras en plenlun',
    ĝu' danca iĝis malbonŝanca
    por ŝi, mortopun'.

    Kaj fine kara kap' grizhara
    laca pro vivkroz'
    kaj ŝia plend' pri viv' amara,
    revoj por ripoz'.

    La tagoj pasas, noktoj pasas,
    bild-post-bilde for,
    la jaroj korpon, koron ĉasas,
    restas nur dolor'.
