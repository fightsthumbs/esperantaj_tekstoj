# Amalia Núñez Dubús

**Núñez Dubús, Amalia (1889- ).** Hispanino; telegrafistino kaj help-profesorino pri sciencoj. Lernis Esperanton en 1911. Kunlaboranto de pluraj revuoj, inkluzive de “Literatura mondo”. Poemoj en Dekdu poetoj (1934).

## STELARA VOĈO

    Stelaroj malproksimaj, belserenaj,
    brulantaj kiel la anĝelokul',
    el kiaj florherbejoj lumoplenaj
    flugpendas hele via stranga tul'?

    Ĉu en vi, senmezura fajrujaro,
    ankoraŭ la platen' estas vapor',
    aŭ tegas vian mason nigra maro
    sen fiŝoj, sen koraloj, sen kolor'?

    Ĉu viajn ebenaĵojn primitiva
    Mistero superregas en silent',
    aŭ vin trairas la bestar' ekviva:
    praelefantoj, megatera gent'?

    Ĉu estas ĉe vi homoj, miaj fratoj,
    regantaj super Viv' kaj super Am',
    aŭ, kiel ni, la teraj mortpunatoj,
    ekkonis la doloron ili jam?

    Per kiaj mitoj ili reprezentas
    la idealajn revojn de la em'?
    Ĉu pri idoloj ili fundamentas,
    aŭ kredas esti dioj ili mem?

    Miljarojn teraj homoj ja sopiris
    je l' Ver', sed penoj vane servis ĝin
    Ĉu ili, pli maljunaj, ĝin akiris?
    Pli junaj, ili ĉu konservis ĝin?

    Ho, kiu scias, steloj senmezuraj,
    ĉu la Mister' ne estas jam ĉe vi,
    kaj vi, tra l' spacoj de l' ĉiel' lazuraj
    sciigas nin per via harmoni'!

    Ho jes! Ĉar tra ĉiela stelvizio
    rakontas vi, per via vigla brul',
    misterojn de la Ĉio kaj Nenio,
    al mi, malgaja ĉiam revemul'.

    Sed estas vane: homa karno mia
    komprenon baras ja de via vort'.
    Nun diru: ĉu mi do dum tago ia
    komprenos vin, libera post la mort'?

## KVAZAŬ FORMIKOJ

    Ni estas samkiel popolo formika,
    sen revoj, sen lumoj, sen heloj, sen briloj;
    sed kelkaj formikoj eksentas aŭtune,
    ke sur sia dorso aperas flugiloj.

    Sentante flugilojn, la best' bedaŭrinda
    fariĝas ebria pro ĝojo, pro lum',
    la novajn organojn senĉese ĝi movas
    kaj sur ĉiu skvamo reflektas sin sun'.

    Sed floro sufiĉas, aŭ herbo, aŭ vento
    kaj el l' insekteto defalas flugiloj...
    ... Ni estas samkiel popolo formika
    sen revoj, sen lumoj, sen heloj, sen briloj.

## SOLECO

    Tra la malluma strateto
    gajuloj iris kaj bruis,
    mi inter ili paŝadis
    kaj miaj larmoj ekfluis.

    Kaj rimarkinte la larmojn,
    kiuj survange ardadis,
    haltis la gaja grupeto,
    scivole min rigardadis.

    Scivolo multe atingas,
    sed tamen havas ja limon,
    ili komprenis la larmojn,
    sed ne komprenis l' animon.

    Kaj tial inter la gajo
    kaj inter la scivoleco
    invadis mian animon
    nekonsolebla soleco.
