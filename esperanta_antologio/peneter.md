# P. PENETER

*Peneter, Peter.* Pseŭdonimo de Kalman Kalocsay, k.v. Verko: *Sekretaj sonetoj* (1932).


## el SEKRETAJ SONETOJ

### XLIX

    Eble milfoje sentis ni sangbolon,
    Dum en ardglua kuŝ' apudis ni,
    Milfoje al la korpoj trudis ni:
    Adori per ofer' la am-Idolon.

    Kaj ĉiun ardan, artan am-petolon
    Senlace, amdonace ludis ni,
    Fervore provis kaj elstudis ni
    En ĉiu poz' la tutan aman skolon.

    Sed ĉiam kun la sama intensiv'
    Nin la momento de l' Ekstaz' perfortas,
    Kaj kiam per nerezistebla driv'

    Nin flamrivero de Volupto portas,
    Dum tiu ĉi centobliĝinta viv”
    Stertore ni ekĝemas: «Ve, mi mortas!»

### L

    «Mi mortas!» Jes, ni mortas. Ho mistero!
    En frosta solo de la homa sort'
    Sopiras ni je tiu sava mort',
    Ĉi morton serĉas ni en malespero.

    La homa korp”, la dissplitita ero,
    En ŝira treno de potenca Fort'
    Obeas al la ordonanta vort'
    De l' frata paro: Morto kaj Genero.

    El orfa solo de l' individu'
    Ni serĉas nin, ke save ni komunu,
    Ni kunfrapiĝas en ardanta glu',

    Ke ni ekbrule kaj forbrule kunu,
    Kaj el la cindroj de l' mortema Du,
    Fenikse levu sin la sankta Unu!
