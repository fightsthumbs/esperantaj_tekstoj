# Vilmos Benczik
**Benczik Vilmos (1945- ).** Hungaro; instruisto. Esperantisto de 1959. Inter 1965 kaj 1967 estrarano de Hungara E-Asocio, ekde 1977 redaktoro de “Hungara vivo”, ekde 1979 komitatano de UEA. Kunlaboranto de “Norda prismo”, recenzoj en multaj revuoj. Verkoj: Libro de romanoj (1979); Studoj pri la esperanta literaturo (1980).


## LABORISTOJ

    Silenta vic' de laboristoj marŝas.
    Hejmen. Por manĝi. Kisi. Kaj dormi.
    lliaj paŝoj frapas maŝintakte.
    Observu ilin zorge kaj fine
    konfesu la veron:
    nur lacon ili sentas, ne fieron.

## AL MIA PATRINO

    Vi penis ŝvite, streĉante viajn fortojn
    por havi propran domon. Tapiŝojn.
    Por mebloj, pomp' vi vendis vian vivon.
    En plena burĝa bril' ni nun paradas.
    Vi akiris ĉion, sed en la falsa feliĉ' vi ne rimarkas,
    ke en la komforto
    jam spiras la odor' de via morto.
