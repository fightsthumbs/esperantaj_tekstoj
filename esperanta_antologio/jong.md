# Rejna de Jong
de Jong, Rejna (1922- ). Nederlandanino: dommastrino, antaŭe instruistino. Esperantisto de 1973. Komencis verki originalan E- poezion en 1974. Multfoje premiita en literaturaj konkursoj 1975- 81. Kunlaboris kun multaj revuoj. Verkoj: En senvoja sovaĝejo (traduko, 1979); Diversnumore (poemoj, 1980).


## UTOPIO

    Kiam naskiĝos ŝtato Utopio,
    ĉielo tera, rev' de milionoj?
    Nur post la mort' de ĉiu emocio;
    -Kazohinio-saĝaj lecionoj
    pri la katenoj de la homa raso.

    Szathmari pravas: nur kazoa homo
    kiu funkcias laŭ la leĝ' racia
    loĝados en la utopia domo;
    sekura estos li, sed senpasia,
    ebleco sola por ĉi homamaso.

## INFANA JES; INFANA RASO

al W. Auld kaj A. Goodheir

    Infana jes; infana raso
    senzorge per nukleoj ludas,
    ne kredas, kc la mort' apudas
    naiva, fida homamaso.

    Forrestas stulte de la klaso,
    la historion ĝi ne studas.
    Infana jes; infana raso
    senzorge per nukleoj ludas.

    Vetkuras ĝi en gaja ĉaso,
    ĝutreme pri la risk' aludas
    kaj senpripense holivudas,
    ĝis trafos ĝin la mondfrakaso.

    Infana jes; infana raso.

## ABSURDAĴO

    Ni ĉiuj parolas
    la saman lingvon,
    la nederlandan.
    Mi konas la vortojn,
    sed mi ne komprenas,

    Por distro
    mi lernis Esperanton.

    Nun mi komprenas
    kelkajn
    samlandanojn.

## LA MERLO

    Dum la krepusko
    pintpenike
    repentras
    la teron
    per malhelaj farboj,
    la praa merlokanto
    min renaskigas Eva;
    la brilaj, trilaj tonoj
    jubile briliante
    envolvas mian nudon

    ree en Paradizo.

## ESPERANTO-MIRINDA LINGVO!

    Plataleo paserstrigas,
    fungas, cepas la fulik,,
    filadelfo turdas, tigas,
    tufalaŭdas agarik'.

    Marĉanaso miozotas,
    kukumetas la kolĉik',
    tropeolo kaĉalotas,
    tufalaŭdas agarik'.

## EN ĈI EPOKO

    Fasko da flavpintaj verdaj kabloj
    leviĝas
    el la trotuara truo:
    narcisoj ĉi-epokaj.
