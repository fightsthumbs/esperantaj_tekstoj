# Antoni Grabowski
**Grabowski, Antoni (1857-1921).** Polo: inĝeniezo. Poligloto, kiu posedis ĉ. 30 lingvojn. Inter li kaj Zamenhof okazis la unua esperanta konversacio, kaj li restis intima amiko de la Majstro ĝis ties morto. Tre aktivis en la movado, kaj tre multe tradukis. Pro lia granda poemtraduko Sinjoro Tadeo, kiun li faris dum la Unua Mondmilito por sin konsoli dum la foresto de siaj familianoj, oni konsideras lin patro de la esperanta poezio; li profunde influis la stilon kaj vortprovizon de la postaj poetoj. Verkoj: La neĝa blovado (traduko, 1888; 2a eld. 1898); La gefratoj (traduko, 1889); Nova jaro/Janko muzikanto (tradukitaj rakontoj, 1891); Kondukanto internacia de l' interparolado (1890); En Svisujo (traduko, 1904); La patro de la pestuloj (traduko, 1905); Juĝo de Oziris (traduko, 2 vol. 1908-09) ; Consilium facultatis (tradukita komedio, 1909); Nova antologio (1909); Granda vortaro pola-esperanta kaj esperanta-pola (1910); Mazepa (tradukita dramo, 1912); Libroj de profetoj (tradukitaj poemoj, 1912); Halka (tradukita opero, 1912); El parnaso de popoloj (tradukitaj kaj originalaj poemoj, 1913); Pekoj de l' infaneco (traduko, 1913); Ŝi la tria (traduko, 1913); Sinjoro Tadeo (tradukita poemo, 1918; 2a eld. 1955); Elektitaj versaĵoj (tradukitaj poemoj, 1921); Postrikolto (tradukitaj poemoj, 1921).


## LA TAGIĜO

    Agordu la brustojn, ho nia fratar',
    Por nova, pli vigla jam kanto!
    Ĝi sonu potence de montoj al mar',
    Anoncu al ĉiu dormanto:
        Tagiĝo, tagiĝo radias en rond',
        La ombroj de nokto forkuras el mond'!

    Post longa migrado sur dorna la voj'
    Minacis nin ondoj de l' maro;
    Sed venkis ni ilin kaj velas kun ĝoj'
    Al verda haven' de l' homaro.
        Post longa batalo, maldolĉa turment',
        La stela standardo jam flirtas en vent'.

    Se venus ankoraŭ ventegoj, batal',
    Ni estas jam bone harditaj;
    Esperon ne venkos la fajro, nek ŝtal',
    Nek ies perfidoj subitaj.
        Nenio en mondo elŝiros ĝin for,
        Ĝi havas radikojn profunde en kor'.

    Ni velas antaŭen kun kredo, fervor',
    Benante la Majstron por verko,
    Kaj lian anaron, de plej frua hor”
    Fidelan al li, ĝis la ĉerko.
        La mond' aliiĝos, la temp' pasos for,
        Sed vivos eterne pri ili memor'.

    La lingvo benata montriĝis al ni
    Mirinda donaco ĉiela:
    Per amo al hejmo, patrujo, naci',
    Ni flamas en koro fidela.
        Kaj same fidelaj al hejma altar',
        Ni sentas nin filoj de l' tuta homar'.

    En ĉiu mondparto, en ĉiu ter-zon',
    En koroj de centoj da miloj,
    Jam vibras por nia saluto reson”,
    Do kantas de l' tero ni filoj:
        Tagiĝo, tagiĝo radias en rond',
        La ombroj de nokto forkuras el mond'!

## LA REVENO DE L' FILO

*(Prologo al la Krakova Kongreso, 1912)*

    Post foresto multejara
    Venas filo mia kara;
    El migrado ĉiulanda
    Venas filo mia granda!

    En kabano mankis pano,
    Do elmigris li, infano;
    Nun revenas beljunulo
    Al hejmlando, al Vistulo!

    Kiel volus mi, patrino,
    Premi lin al mia sino;
    Doni volus mi festenon,
    Por saluti la revenon.

    Ve! ne mastras mi kabanon,
    Nek liberan havas manon;
    Mi, en mia propra domo,
    Estas kvazaŭ fremda homo.

    Ĉar al vi, fratin' pli aĝa,
    Post kamplimo hejmvilaĝa,
    Brilas, laŭ destino dia,
    Stel' alia, pli radia —

    Do akceptu lin, fratino,
    Per muziko kaj per vino!
    Li ne vidu ĉe l' festeno,
    Kiel premas min — ĉagreno.

*(Tiu ĉi jubilea kongreso esperantista bedaŭrinde ne povis okazi en Varsovio, kie naskiĝis Esperanto)*

## SUR UNU KORDO
*(Defendo de l' rimo)*

    Sur lir' dukorda, diris oni,
    Ne eblas rima son', kaj jen
    Pro tio devas takt-bastoni
    Antikvajn ritmojn Lafonten'.

    Do mi demandas ridetante,
    Ĉu ne aperos ankaŭ sen
    Ornama rim' estrin' de Dante,
    Vestite en ĥiton' aŭ ĥlen'.

    Dukorda liro? — Tial zumi
    Kaj tinti adasiste mem
    Mi devas? Kordojn havas du mi,
    Sed fingrojn kvin por kord-ekprem'!

    Dukorda lir' ne igas fini
    La kanton, se nur en lernej'
    De l' granda majstro Paganini
    Ni studis diligente plej.

    Ŝiriĝis kord'!... Apollo punu
    Liriston, se ne scias li
    Ludadi plu, sur lasta unu
    en tri-kvin-sep-a pozici'!

    Senrima kanto estas por mi
    Flor' sekigita sen odor',
    Aŭtun-arbar' iĝanta dormi —
    La muzikistoj flugis for.

    Jen fluis riveret' antaŭ mi,
    Sed marĉon formas nun, kaj jam
    Ne scias murmureti, ŝaŭmi;
    Ĝin kovris ia ŝima skvam'.

    Kun rimoj dolĉa kant', sen ili
    Parol' senmelodia, ĉar
    Kiel ĝi povas fajfi, trili
    Kun najtingal' en arbetar”?

    De l' rim' potencon konas ĉiu,
    Ĝi muĝu, fulmu, tondru tuj!
    Ekfrapu kor', okul' radiu:
    «Antaŭen filoj de l' patruj'!»

    Sur stel-standardo Majstro-bardo,
    Skribante himnon, rimis ĝin;
    Esper' sonoru al homar' do
    Per rim' en teropartoj kvin!
