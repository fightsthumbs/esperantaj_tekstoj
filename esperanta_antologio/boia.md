# Aurel Boia

**Boia, Aurel (1913- ).** Rumano; profesoro, stenografo. Esperantisto de 1929. Fondinto de licea Asocio por Esperanto kaj Stenografio (1932). Ekde 1957 gvidaj funkcioj cn la tutlanda E-movado. Vicprezidanto de Rumana Kunordiga E-komitato (1970-78), kaj de 1978 vicestro de Kolektivo E-Interlingvistiko. Verko: I1X11; Esperanto prin proverbe (1979).

## ODO AL ADASISMO

*Kompleta (kaj praktika!) rimkolekto*

    En Esperantujo —
    De l' Ad-As patrujo —
    Vivas verdstelano,
    De Parnas' klubano:
    Vivas mi, versisto,
    Sperta lirikisto,
    Vivas mi, rimanto,
    Lerta belkreanto.

    En ĉi regn' benata,
    Florĝarden' laŭdata,
    Tute sen herbaĉoj
    (Nur kun... poemaĉoj),
    Kie muzoj estras
    Kaj imperiestras,
    Spronas mi l' plumingon
    (Inkŝprucantan ingon!).

    Por plaĉ' de l' legontoj
    Kaj de ]' aŭskultontoj,
    Ĉu de grandaj opoj
    Aŭ nur de duopoj,
    Penas mi kvinoble,
    Strebas mi dekoble
    (Kun ripoz' nur ona
    Kaj kun dorm' triona).

    Skribas mi versaĵojn,
    Glordonantaj aĵojn.
    Plenajn de grandeco
    Kaj de... modesteco,
    Ĉie konigendajn
    Kaj disvastigendajn
    (Kaj en luksloĝejoj,
    Kaj en mizerejoj).

    Versojn mi faradas,
    Strofojn mi verkadas:
    Mildajn aŭ ardegajn,
    Zumajn aŭ tondregajn,
    Akrajn aŭ dolĉetajn,
    Tristajn aŭ gajetajn
    (Laŭ la akcepteblo
    Kaj la kompreneblo»).

    Himnojn al virinoj —
    Niaj vivreĝinoj —.
    Fablojn kun musidoj,
    Lupoj kaj ŝafidoj,
    Sercojn pri stultuloj
    Kaj pri sentaŭguloj
    Majstre mi ritmumas
    Kaj pcr rim' orumas.

    Ĉu pri sunkuŝiĝo.
    Ĉu pri lunleviĝo —
    Ĉion mi versigas
    Kaj poeziigas
    Sen help' de rimaro,
    Nur per... sufiksaro,
    Nur per ĉi vorteroj,
    Vostsonantaj eroj.

    Estas ĉi rimilo,
    Ĉi poetludilo,
    Elpensaj' mirinda
    Kaj altestiminda.
    Tial, kordankeme,
    Krias mi ameme:
    Vivu, Adasismo,
    Kara mia ismo!

    P. S.

    La od' prezentita.
    Per talent' spicita,
    Eble imitota
    (Sed ne egalota!)
    Estas naskiĝinta
    Kaj jam famiĝinta
    En Esperantio —
    De l' Ad-As patrio!

## TRIRONDELO PRI VIVO

### I

    Vivo estas nur inerto,
    Diras mispsikologio;
    Iras ĝi sen fantazio,
    Kvazaŭ marŝo en dezerto.

    Sed demandis sin lacerto
    (Fama en biologio):
    “Ĉu viv' estas nur inerto,
    Kiel diras mis-... logio?"

    Post stud' longa kaj memsperto,
    Kun vosttrema emocio,s
    Kun mister' kaj sensacio,
    Aforismis ĝi — eksperto:

    “Vivo estas nur malcerto.”

### II

    Vivo estas nur malcerto,
    Tio ĉi kaj nur ĉi tio,
    Vortis ĵusa opinio,
    Kun nuanco de averto.

    Sed protestis tuj vesperto
    (Pere de... radarstacio):
    “Viv' ne estas nur malcerto,
    Tio ĉi kaj nur ĉi tio.

    De l' kalkanoj ĝis la verto,
    Estas tiu teorio
    Nur senhonta parodio!
    Ĉar, laŭ lastmoment-aserto,

    Vivo estas sola certo.”

### III

    “Vivo estas nur vivendo,
    Tio estas klara vero.
    Ĝi ne solas sur la tero,
    Nek fantomas el legendo.

    Dum ascendo aŭ descendo,
    Pulsas viv' per ĉiu ero:
    Vivo estas do vivendo,
    Tio estas klara vero.”

    Sen intenc' de rekomendo —
    Post inform' pri la afero —,
    Tiel pensis virpasero,
    Bekskribante en agendo:

    “Vivo estas nur vivendo.”

## MORT-VERDIKTO

    Post longdaŭra pridiskuto
    Kaj post arda kundisputo
    Pri l' kulturo Esperanta
    Venis vic' al verk' giganta
    (Kilogramon jam pezanta),
    Kun mis-misa informivo:
    Temas, jes, pri l' fama PIV-o.

    Kvankam dika kaj tre vesta,
    De l' unua paĝ' ĝis lasta
    Estas ĝi verkajo fia,
    Abortaĵo parodia.
    Estas ĝi ne nur monstraĵo,
    Sed ververa monstro-aĵo.
    Katastrofo ja ĝi estas
    Kaj mi tial ĝin kontestas.

    Fakte, PIV ne interesas
    Kaj neniom ĝi necesas,
    Ĉar, laŭ la inform' Ĝivoj'-a,
    Per kanalo alivoja
    (Eĉ per la vortar' de Boia!),
    Venos ni al sama celo,
    Sen la gvid' de l' PIV-a stelo.

    Kial do verk' decimetra,
    Se ekzistas kilometra,
    Plenŝtopita libro-breto
    En biblioteka reto?
    Kial ni ne iru rekte,
    Tutkonfide kaj respekte,
    Al ĉi riĉa lingvo-fonto
    Sen la helpo de l' PIV-ponto?
    (Sama: Gramatiko Plena,
    Ankaŭ verk' Waringhien-a).

        Do, al fajr' la PI-vortaron,
        Faru ni ĉi noblan faron!

    Sed minuton, minuteton!
    (Gardu, petas mi, l' sekreton),
    Mi deziras (sen komento!)
    Ĝin konsulti, dum momento,
    Nur pri unu sola vorto,

    Kaj, post tio, ĝin al Morto!

## VAKUO

    De sur la pont' de grizamura urbo
    Rigardas mi al suba ŝaŭma fluo
    Portanta ĝiajn rubojn kaj putraĵojn;
    Kaj ilin sekvas mi ĝis fora kurbo,
    Kun vido laca kaj anim-enuo.

    De sur la pont" de grizahara vivo
    Rigardas mi al suba densa fluo
    De miaj amoj kaj splititaj revoj,
    Glitantaj sur la kruta tempdeklivo,
    Kun adiaŭo-murmuranta bruo.

    Rigardas mi al senrcvena fluo
    De sur la pont' de mia viv-vakuo.
