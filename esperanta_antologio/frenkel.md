# Roman Frenkel
**Frenkel, Roman.** Ruso; gimnazia direktoro. Kunlaboris je diversaj gazetoj, inkluzive de “La revuo”. Verkoj: Verdai fajreroj (poemoj, 1908); Maja nokto (traduko, 1911). Kompilis Krestomatio por in- Junoj kaj komencantoj.

## NUR ANTAŬ APENAŬ DEK JAROJ

    Nur antaŭ apenaŭ dek jaroj
    Sub la fianĉina vualo,
    Kun flora ornamo en haroj
    Ŝi staris kun mi ĉe altaro;

    Kaj estis senvivaj la floroj
    Faritaj per manoj de l' homo,
    Sed ĝojis en ni niaj koroj
    Malgraŭ de la vintra malvarmo...

    Kaj nun post apenaŭ dek jaroj
    Kaj preskaŭ en sama ornamo
    Kun floroj vivplenaj en haroj
    Revenis ŝi al la altaro;

    Per volo mistera de l' sorto
    Ŝi kuŝis malviva en ĉerko,
    Kaj ploris mi, ploris senforta,
    Sed ĝojis la verdo de majo...

## ANKAŬ...

    Ankaŭ dum vintro frostega
    Troviĝas birdet', kiu trilas;
    Ankaŭ dum nokto malhela
    Troviĝas steler', kiu brilas!

    Inter la nuboj grizegaj
    Ankaŭ traiĝas la suno;
    Portas venteto la suda
    Varmon eĉ dum la aŭtuno!

    Ankaŭ en mond' egoista
    Troviĝas la kor', kiu amas;
    Ankaŭ dum hor' de l' mizero
    Konsolas esper', kiu flamas.

## LA ŜAŬMO DE L' ONDO

    La reĝo de l' tago, en tago purpura
    Jam finis iradon ĉielan
    Kaj laca baniĝis en akvo lazura
    Verŝante la lumon ruĝhelan;

    La mano en mano, ni sidis trankvile
    Sur bordo de l' maro kvieta,
    Al ŝiaj koralaj lipetoj simile
    Ruĝetis nubeto strieta.

    Subite alkuris la ond' diafana
    Kaj bordon kun am' ĉirkaŭprenis, —
    Sed ĝia sopir' al feliĉ' estis vana:
    De l' forta ekbato ĝi svenis.

    Kaj mortis la ondo, nur ŝaŭmo neĝbrila
    Perliĝis en ruĝ' de l' vespero;
    La lastan saluton venteto facila
    Alportis de l' sun' al la tero.

    Kaj jen malaperis la ŝaŭmo ruĝpala
    Kun ĝema plaŭdson' de pasio;
    De l' suno, droninta en akvo kristala,
    Trakuris la lasta radio.

    Ho, ĉu ne simile al ŝaŭmo de l' ondo
    Pasi' malaperis de l' amo?!
    Nun sola, solega mi restis en mondo,
    Finbrulas de l' viv' mia flamo...

## el “AL VERDA STELO —ETERNA FIDELO”

### 3. AL EDZO FIDELA

    Ĉu vi memoras, kiel unufoje
    Vi ĵuris al la amatino?
    Ĉu vi forgesis, kiel gaje, ĝoje
    Promesis amon vi sen fino?

    La blua maro estis atestanto
    De via vort' sincera, ĵura!
    Aŭ ĉu ne sonis sankta himno-kanto
    Al via am' ĉielepura?

    Ĉu vi memoras, kiel venis tago
    De la renkonto via dua?
    Ĉu inter montoj ĉe lazura lago
    Ne sonis via ĵuro plua?

    Ĉu vi forgesis, kiel trans la maro
    Ĉe la altar' de majstroj fama
    Kuniĝis vi, mirinde bela paro,
    Por amo kaj fidel' ĉiama?

    Kaj nun parencoj viaj vin admonas,
    Ke vi forlasu la edzinon;
    Al la orel' delogaj vortoj sonas:
    “Jen vidu veran belulinon!

    “Ne estas ĵur' deviga kaj sufiĉa,
    “Malbona estis la elekto —
    “Nur kun alia estos vi feliĉa:
    “Beleco mem — ŝi, kaj perfekto!

    Ĉu restos, diru, io pensŝancela
    En la amanta via koro?
    Ho, diru tuj, ĉu restos vi fidela
    Dum la danĝera nuna horo?
