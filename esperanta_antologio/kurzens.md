# Nikolai Kurzens

**Kurzens, Nikolai (1910-1959).** Latvo; ŝtatoficisto Redaktoro de “Ondo de Daŭgava”, (1932-34). Kunlaborinto de “Literatura mondo” kaj “Norda literaturo". Multe tradukis el la latva prozo kaj poezio. *Poemoj en Dekdu poetoj* (1934). *Verko: Mia spektro* (originalaj poemoj, 1938).

## ALIU

    Vi, bela paĝ' en Libro de l' Destino,
    vin for jam meti ne dezirus mi:
    post longe longa vane vaga vojo
    sub sun' senluma, en senĝoja ĝojo
    rigard' ravite nun admiras vin.

    Ne timu jam: ne tedos nin enuo,
    nek nin atingos sanga tragedi':
    nur por moment' min lulu via sino,
    vi, bela paĝ' en Libro de l' Destino,
    kaj — mi trankvile foliumos plu.

## FORGESI...

    Mi ŝatas aŭdi melodion
    de moda tango, levi glason,
    tra fum' saluti la amason
    kaj trinki, forgesante ĉion.

    Ĉe l' vango senti ardan spiron
    el lipoj, ruĝaj incendie;
    rideti lace, apatie,
    nek tenton senti, nek deziron.

    Forgesi ĉion, tute ĉion —
    min mem eĉ, kaj la tempopason;
    algapi stulte vinoglason
    kaj zumi tangomelodion.

## ESTI BESTO POR HORO!

    Lasu,
    ja lasu min foje!
    Vi vidas ja:
    hodiaŭ
    deprenis mi
    kaj disŝiris
    la blankan, rigidan kolumon de l' Deco,
    kaj la Moralo-kravaton
    pendigis ĉe l' mur' de l' Forgeso.
    Lasu!
    Finfine
    ja hom' nur mi estas,
    ja
    deziras mi ankaŭ
    esti besto por horo
    kaj leki sangon!

## AL LA SORTO

    Ne donu al mi duonĝuon
    kaj ne igu min vivi duone —
    mia kanto jubilu plensone,
    estu vivo, ne teda enu'!

    Mi ne volas dum viv' sendecide
    duondormi de horo al horo:
    se jam morti, do morti, sen ploro,
    sed se vivi, do vivi sen brid'!

## NUR SANGA MORDO

    Koron kruele tretu
    hufa fero;
    ĝin de la Tero
    forĵetu.

    Revoj nur forton ligas,
    ilin for do!
    Nur sanga mordo
    satigas.

## NECESAS

    Necesas io granda, io tia,
    ke ni ne devu pro la vivo honti,
    ke ni fiere povu poste montri:
    ne estis tamen vana vojo nia.

    En ĉarma bel', en varmo idilia
    la Grandon vane volus ni renkonti;
    necesas alte super tio monti —
    en venta fajf', en malkvieto kria.

    Necesas ĵeti sin al fajr' infera,
    por esti io pli, ol vermo tera,
    rampanta al la fin' kun laca treno.

    Necesas plor' de malespero muta,
    necesas hor' ekstaze fajrosputa,
    kaj paradiz' necesas kaj geheno!

 

## ĈU TIO DO — LA VIVO?

    Ne, ne — ankoraŭ io devas veni.
    Ankoraŭ devas fajri vera tago,
    ankoraŭ devas nigri vera nokto —
    ne povas ja de grizo ĉio pleni.

    Ĉu vere nur por nin al tombo treni,
    ĉu vere nur por morti ni naskiĝis?
    Ĉu tio do — la viv'? Ne, ne! Neeble!
    Ankoraŭ devas, devas io veni!

## EH!

    Tedegis silento kaj krio,
    tedegis infero kaj Dio —
    eh! turni la dorson al ĉio
    kaj iri! —

## AŬTUNA ELEGIO

    Hieraŭ pluvis, kaj hodiaŭ pluvas
    kaj morgaŭ same, lace glitos gutoj;
    kaj same, lace iros la minutoj
    de mia viv', sencela kaj enua.

    Ja ĉiu tag' forlavas rabe ion!
    Ja ĉiu nokto portas ion for!
    Ja de l' pasinto restas nur memor”!
    Ja por l' estonto havas mi nenion!
    Ne fendas plu ĉielon fulma glavo,
    ne tremas tondre plu la firmamento.
    Ĉe la anguloj ploras ftiza vento,
    kaj pluvas, pluvas, pluvas — tag' post tago.

    Kaj ĉiu tag' forlavas rabe ion,
    kaj ĉiu nokto portas ion for;
    kaj de l' pasinto restas nur memor'
    kaj por l' estonto — havas mi nenion...

## TEMPO PASAS

    Dum juno ĉiu vojo nin invitas
    kaj ĉiu foro ŝajnas sin proponi;
    sur pint” plej alta ni aspiras troni,
    eĉ pens' pri cedo morde nin incitas.

    Sed tempo pasas. Jaroj preterglitas.
    La spitan «ni» flankŝovas grasa «oni».
    Ni lernas kompromisi kaj duoni,
    pruntitajn pensojn servoprete citas.

    Kaj iam nur, sub sprono alkohola
    sin ŝiras el la cerb' ĥaose bola
    kaj provas kapon levi pens' aŭdaca.

    Sed vane ĝi alarmon gongi provas:
    la korp' inerta sin jam plu ne movas —
    ĝi estas laca, peze, morte laca...

## LA VIVO ESTAS NURA BUNTA FESTO...

    La vivo estas nura bunta festo
    por tiu, kies konscienco blindas,
    kiu l' okulojn rozvuale vindas,
    kaj ĉion prenas kun facila gesto.

    Li ne rimarkas signojn de tempesto,
    ne scias, ke la paradiz' pasintas.
    Al lia aŭdo flata gajo tintas,
    kaj li dormiĝas, kvazaŭ sata besto.

    Sed kiu ĉion, ĉion vidi devas,
    al la ĉiel' minace pugnojn levas
    en sia senkonsola malespero

    kaj preĝas, kaj petegas kun pasio,
    ke prenu lin la ĉiopova Io
    for de la Ter', nur for, nur for de l' Tero!

## TAMEN

    Konstruis mi, kaj estas nur ruino,
    esperis mi — kaj restis cindro nur ; 13
    Ĉu do rezigni jam pri venka fino,
    reveni lace laŭ l' irita spur'?

    Ne, ne! Aŭdaco tajdas al la koro,
    en man' minace brilas murda ŝtal':
    ja ĉiu nokt' pensigas pri aŭroro,
    ja ĉiu fal' instigas al batal'!


## NE SUFIĈAS NUR VIVI!

    Halti sur vojo al alto
    signifas — regliti.
    Eviti l' destinon de l' kreo —
    malinda pere'.

    Ni do plenu dum iro kaj veno
    de l' firma kompreno:
    ne sufiĉas nur vivi kaj vivi —
    aktivi necesas!

## LA NOVA TAGO

    Ne spiru: «ho!», ne diru: «se...»,
    ne serĉu savon el pere'
    en nuboj de l' imago.
    Vin levu kun decida vol':
    ĉi hor' ne estas por parol' —
    nur agon sekvas pago.

    Ne la suspiroj de l' sopir' —
    nur rekta kaj decida ir'
    nin savos de la plago.
    Ne el miela amokver' —
    el dura fer', el firma ter'
    sin levos Nova Tago.
