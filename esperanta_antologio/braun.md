# Stanislaw Zygmunt Braun
**Braun, Stanislaw Zygmunt (1893-1956).** Polo; oficisto. Pseŭdonimo: “Wiktor Elski”. Verko: Unuaj agordoj (poemoj, kune kun poemoj de “Eska”: S. Karolczyk, 1912). Poste liaj poemoj aperis en multaj esperantaj revuoj dum la periodo 1912-1920.

## KIAL MI KANTAS

    Kial mi kantas nur amajn parolojn,
    Kial harp' mia nur ludas pri l' am',
    Kial priskribas mi senton de l' koroj,
    Krevon ilian kaj finon de flam'?

    Kial en horo de l' sankta inspiro
    Kantas mi ravon, sopiron sen lim',
    Kial mi plendas pri ies foriro...
    Ĉu nur malĝojo en mia anim'?

    Kial rivere la kordoj ne bruas,
    Kial mi gajon ne vidas en mond',
    Kial malĝojaj la pensoj enfluas
    Miajn verkaĵojn per ombra la ond'?

    Kial, ho, kantojn malgajajn mi kreas,
    Kial gajeco ne venos al mi,
    Kial en nigra la tomb' mi pereas
    Anstataŭ vivi kun kred' al geni'?

    Kial, ho, kial? Demandas mi vane,
    Saman revokon mi aŭdas en kor'.
    Malĝoj' por ĉiam kun mi akompane
    Ĝis mort' irados, ĝis lasta la hor'.

## SEN TITOLO

    Ho, koro...
        En nigra malĝoja medito 
    Mi revas pri mia pasinto malhela,
    Mi vidas, ke mondo por mi nur kruela
    Dum vivo ĝi estis.
        Malbona sendito
    De l' homa doloro
        la koro.

    Ho, koro...
        Se koron mi havus granitan,
    Mi kraĉus la mondon, mi ridus fiera,
    Kompaton ne konus en koro mi fera,”
    Malamus mi ĉiujn!
        Mi amon sentitan
    Ne konus. Doloro,
        ho, koro.

    Ho, koro...
        Tro bona vi estas por mondo,
    Tro bona por homoj, por ĝemoj senfinaj,
    Tro bona vi estas por larmoj virinaj,
    Por pet' de l' malfortaj.
        Nur ama respondo,
    La trem' de l' fervoro
        en koro.

    Ho, koro!...
        Feliĉon la helan mi ĵetas,
    Riĉecon en mondo sen ia sent' frata,
    Estimon de l' homoj forigas mi, sata
    De l' tera malsaĝo!
        Nur flame mi petas:
    Ho, restu trezoro,
        la koro!...

## MI KANTIS

    Mi kantis kanton
        pri la amo,
    Mi kantis kanton
        pri l' esper",
    Mi kantis kanton
        pri reamo,
    Mi kantis kanton
        kun sincer'
        elflua.

    Mi kantis kanton
        pri la ĝojo,
    Mi kantis kanton
        dum vesper'
    Kaj min aŭskultis
        larĝa vojo,
    Kaj la ĉielo,
        kaj river
        ondbrua.

    Tra l' vojo kuris
        mia kanto,
    Ĉar ĝi kondukis
        min al ŝi,
    La vojo estis
        traportanto
    De sentoj miaj
        de l' pasi'
        flamanta.

    Ĉielo aŭdis
        kun atento
    Per steloj
        ploris ĝi,
    Kortuŝis supron
        mia sento,
    Kortuŝis stelojn
        mia kri'
        vibranta.

    Rivera akvo
        tremis onde
    Sub fort' de
        mia voĉ',
    Malgaje bruis
        ĝi responde
    Kun plenamika
        la riproĉ'
        plensente.

    Kaj kantis kanton
        mi pri ĝojo,
    Mi kantis kanton
        pri l' esper'
    Kaj min aŭskultis
        larĝa vojo,
    Kaj la ĉielo
        kaj river'
        atente,

## LA SENTO

    Ho, sento! vi kiu homojn gardas
    Kontraŭ malbono kaj indiferento,
    Per via flamo vi senĉese ardas,
    Per via varmo spiras mi, ho, sento...

    Animon mian vi senĉese hardas
    En la batalo ĝis lasta momento,
    Mian altcelon mi fikse rigardas
    Kaj vi min ĉiam kondukas, ho, sento.

    Nur vi konsilas al mi miajn farojn,
    Per igo via agas mi en mondo,
    Konas mi tial neniajn ekstarojn.

    Se mi hezite ekhaltas en iro,
    Vi tuj rapidas kun kora respondo
    Kaj mi plu restas sur posten' la viro.
