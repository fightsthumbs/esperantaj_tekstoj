# Juliusz Kriss
**Kriss, Juliusz (1891-1959).** Polo. Kunlaboranto de multaj gazetoj antaŭ la Unua Mondmilito. Verko: Melodioj de l' nokto (originalaj poemoj, 1914).

## KAVALIRO

    Ĉeval' vestita en or', damasko
    Sur mia kapo — flugila kasko,
        En mano ŝtala lanc' —
    Kaj tra strut-plumo el sub pupilo
    Okul' rigardas kun fulma brilo
        Al danc', batala danc'!

    Sur falk-flugiloj mi flugas forta,
    Por glore venki, aŭ fali morta,
        Mi — aglo, reĝ' de l' aer'!
    Kaj lir' el ĉielarko kolora
    Min akompanas kun ĝemo plora
        Dum lune hela vesper'...

    Sed kiam nova venos mateno,
    Mi rajde iros al la areno
        Krakante per la ŝtal',
    Kaj elstreĉinte la bruston junan,
    Vestitan en la kirason sunan,
        Mi flugos al sanga batal!

    For malesper' kaj vanaj bedaŭroj!
    Min ja atendas meritaj laŭroj,
        Min ja atendas la glor!
    Kvankam malgaje kantas la vento,
    Kvankam funebre bruas torento,
        Kuraĝe batas la kor'!

    Do mi, flugilojn sunajn levinte,
    Flugas estonton. La lanco pinte
        Direktas al la cel'!
    Se en batalo mi trovos morton,
    Mi, malŝatante brutalan sorton,
        Fiere falos de sel'!

## ĈU AMO?

    Vi venis foje dum vespera horo
    Al mi jam laca pro la viv-bataloj,
    Jam ne kredanta je la idealoj...
    Kaj vi balsamon verŝis al la koro...

    Ĉu arda kiso, kiun mi ebria
    De via buŝo trinkis ĝis forgeso,
    Ĉu de okuloj viaj ĝu-kareso
    Kaŭzis la ŝanĝon en animo mia,

    Ke la morgaŭo kovrita per nuboj,
    Al mi vidiĝis hela kaj radia, —
    Ke malaperis ĉiuj zorgoj, duboj, —

    Ke la homaro falsa kaj sendia
    Ekŝajnis esti aro de keruboj?
    Ĉu amo venis al kabano mia?...
