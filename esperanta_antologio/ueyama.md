# Ueyama Masao
**Ueyama Masao (1910- ).** Japano; metiisto. Esperantisto de 1935. Kelkfoje premiita en belarta konkurso de japana kaj universala kongresoj. Kunlaboris en Hajkista Klubo (1967-73). Kompilis kun Miyamoto Japana variacio (1918), Hajka antologio (1981). Verkoj: Ne grimacu! (rakontoj, 1967); Kristo el bronzo (traduko, 1969); Pardonon! (rakontoj, 1970), Por forviŝi la memoron pri ŝi (poemaro, 1974). Mi amas... (rakontoj, 1977).

## LA LUMO DE KANDELO

*Ne testamente*
*sed ve... lamente.*

### (l)

    En la sieĝo de obskur' minaca
    lumeto de kandelo tremas,
    kiel oldul' venkita, morte laca,
    l' obtuza flav' senvorte ĝemas.

    Dum ĝi konsumas sian reston kurtan
    kaj morne stagnas splen' printempa,
    noktmezo fride flegas muton stultan,
    en kiu dronas mi kontempla.

    Kiel se en ceremoni' funebra,
    la pensoj vagas retroire
    kaj akompanas el la spac' tenebra
    rimorso onde kaj korŝire.

    Per pez' korprema de l' svenanta horo
    sufokas min silent' marfunda,
    apenaŭ pulsas l' olda, febla koro
    en sino de solec' profunda.

### (2)

    Ankoraŭ froste
    printempo en l' animo,
    kaj splen' ĝisoste.

        En lum' kandela
        paseo hantas froste
        al kor' anhela.

### (3)

    Fetoro naŭze ŝvebis ĉirkaŭ la barak”,
    infanoj ploris, kriis en ĉifon' vestitaj
    obskur' mucidan ĉambron regis eĉ dum tag':
    Malsano kaj malriĉo al mizer' invitaj.

    Manĝigi siajn idojn; malgraŭvola dev',
    insulto kriĉa, fia, veo plendoplena,
    laboro nur por pano kun nenia rev'
    kaj rid' langvora sole en babil' obscena.

    Sin konsolante per volupto kaj drinkad'
    geuloj forlasitaj ŝliman vivon ĝuis
    nur vante, kaj ilia spur' de l' marĉovad'
    futuron grizfarbitan, ĉu al mi tatuis?

### (4)

    Vi luktis, penis ŝvite,
        konsumis tutan forton,
            kaj venis mort' subite.

    Postrestis mi kvarjara
        en fremda man' lasite,
            kaj estas nun grizhara.

    Ĉu nur longec' feliĉas
        de l' viv', patrino kara?
            Se ne, kio kondiĉas?

    Ĉu plendi do la sorton?
        Egale. Jam sufiĉas.
            For ja afektan vorton!

    Patrino! mi jam sen pasi' por vivi
    nur vartas sola karmemoron pri vi...

### (5)

    Meznokta horo...
    Kvazaŭ singulto plora
    la flam' flagretas,
    merginte min en solo
    printempo triston netas.

    Kandelo kurta
    per flava lumo sombra
    pri l' sort' murmuras,
    fantome mian ombron
    sur frida mur' konturas.

### (6)

    Ankaŭ ni iam havis
    nian tempon:
    Nin futuro ravis
    rozkolora,
    kun kuraĝ' junula,
    san', sopiro,

    sub sunbril' stimula
    ni ja gajis.

        Printempe
        hardis nin sufer'
        sed vintre
        gardis nin esper'!

    Tamen, ha mia edzino,
    kio do al ni rezultis
    el tridekjara obstino?
    Viv' malfacila sepultis
    nian junecon tro frue,
    kaj ni surd-mutas senĝue.

    Flato, cedem' kaj humilo,
    kaj ĉiam kun maltrankvilo.
    Kial tamen?
        Ĉu nur dram' en
            homa vivo?
                vivo...
                    kio estas...

### (7)

    Degelas vakso sur subtas' fendita
    kaj eta meĉ' apenaŭ portas lumon.
    Ke l' sorto tuje fermos vivalbumon,
    aludas la ekbrilo intermita.

    Kia ajn estu fin' de l' vojo drasta,
    egalas ĉio. Vivo jam min tedas.
    Pro kio tamen ĉi solec' obsedas,
    l' animon mordas ĉe l' momento lasta?

### (8)

    Meznokta splen' sen fin'
    narkote lulas min,
    Ah, mortis for la lum'
    kun stria, pala fum'.

    Ekzistas
    nenio en obskur',
    persistas
    mia korbato nur...

## AL AMIKO
    Amiko, kial vi ne emas prozi, versi,
    pri ĝojo, veo per la plum' konversi?

    Ni estas simplaj, fremdaj al klereco,
    kun ŝvit' vermantaj sole por panpeco,

    sed, sciu, ke prikanti ni ja rajtas,
    ĉar ankaŭ ni vivkaruselon rajdas.

    Elvenu do el la silento, kara,
    eĉ se en vivo kiel ajn amara!

    Admonas vin mi kore kaj persiste,
    cetere, kun fier'... esperantiste.

## SEZON' SERENAS

    Sezon' serenas,
    sed sen sake' stimula
    stelbrilo splenas.

            Ankoraŭ neĝas
            malgraŭ april', oldulon
            ekscit' sieĝas.

    Sunlumo tredas
    rosgemojn, briz' matenon
    en helo bredas.

            Plenlun' sin lokas
            super sakur', min rave
            pratempo vokas.

    En floko flosas
    petal” sakura, splenon
    la blanko fosas.

            Renkont' hazarde
            kun amatin' iama,
            sakur' jam tarde.

    Meduz' kristala
    en maja maro fremde
    al hom' skandala.

            Ŝalup' anhelas
            kontraŭ torent' markole,
            printempo helas.

    Kun nep' biciklis
    mi en seren' aprila,
    junec' min tiklis.


## SUR LA VULKANO ASO

    Al ĉiel' provokas tromba fum'
    el terfundo kun obtuza zum'.
    Kiam la fumtur' disfalas nube
    ĉe ventblovo, plumbas la sunlum',

    Kvazaŭ aperturo al infer',
    kun minaco faŭkas la krater',
    nigraj muroj dc la vand' akutas
    rekte el tencbro de l' mister".

    Foje, ĉe l' indigno, ŝprucis laf',
    skuis teron muĝo kun ŝtonpaf:
    Antaŭ la giganto furioza,
    kion faris hom' sen ajna sav'?

    Am', ĵaluzo, trompo... vivo, mort',
    paco, ŝtormo, sango kaj perfort':
    Kiom da jarmiloj ja forpasis,
    dum observis ĉi vulkan' sen vort'?

    Vidu, de paseo al futur'
    ĝi eternas ekster la kultur'
    kaj senliman energion kovas.
    Min obsedas nanan nur terur'.

## SUR LA PLAĜO
    Mi forlasis tedan hejmdejoron
    kaj sur plaĝo flegas kordoloron.

    Amon velki kun bedaŭro ŝajna,
    gapas mi sen emocio ajna.

    Ĉu lunark' indikas en obskur'
    nur la fenomenon de l' natur'?

    Nostalgion vekas papiruso,
    tro lontane brilas ja Venuso!

    Odo oferita de Orfe'
    sinkis jam seneĥe en pase'.

    Arleken' kun vana peno mimas
    Muzon, kiu en arkivo ŝimas.

    Ŝrumpas fanfarona heliant',
    plumpas ĉi banala mia kant'.

    Sed plu maĉas mi la kordoloron
    kaj pri l' naskolok' la rememoron.

## LA SUNO NIGRAS

    Banjano ŝrumpa, sufokita najtingalo
    kaj vent' kun kruda sangodoro el ĝangalo,
    Tra l' lando, kie nur falĉil' de morto viglas,
    obtuze zumas la sopir' al lum' ĉiela,
    kaj en la ŝvebanta fumo de l' bombad' kruela
    super Vjetnami' la suno nigras!

    La viv' modesta sed feliĉa jam nenie,
    la pace prilumata, idilia kie?
    L' aspiro sur sterila kampo vane migras.
    Responde al la ĝemoj el obskur' abisma,
    en la malesto de la digno humanisma
    super Vjetnami' la suno nigras!

    Ĉu por milit' pretendi la demokration,
    per bomboj kontentigi sian ambicion?
    Sur la ruinoj vivdezir' de l' homoj pigras.
    dum la fiag' tiranas de l' malhomo blanka.
    En l' ombro de l' justeco nur preteksta, sanga,
    super Vjetnami' la suno nigras!

## VANAS, TAMEN...

    Maltrankvil' kvieta,
    kvazaŭ en l' okulo de tajfuno.

    La spirito,
    kiu nur konscias tempopason,
    flagras mortopale,
    kaj la kvaran dimension
    en morgaŭo vane serĉas.

    La vanteco:
    meti mejloŝtonojn al la eterneco.
    Kien do la migranto?

    Sed li devas iri,
    devas iri daŭre, senripoze!
