# Ĥristo Marinov Ĥrima
**Ĥrima, Ĥristo Marinov (1907- ).** Bulgaro; laboristo. Verkoj: Poemo de l' plugisto (1930); Ĉe abismo (rakontaro, 1931); Du frontoj (novelo, 1932).

## FABELO PRI L' RIVERO

    Serpentumante inter grizaj ŝtonoj
    de montoĉenoj altaj kaj fieraj,
    al kampovaloj vastaj, freŝaeraj
    rivero kuris kun ribelaj sonoj,
    en korp' elasta kun potencoj feraj.

    En ĉiu tago kreskis ĝi plenpove, —
    jam nombris ĝiaj fontoj multajn milojn —
    vizitis ĝi tre ofte homazilojn,
    sen timo ilin atakadis ŝove,
    infanojn trenis, kiel or' ludilojn.

    Kaj terregantojn kaptis maltrankvilo.
    Kunvenis foje ili kaj diskutis
    kaj unuvoĉe jenajn vortojn ŝutis:
    “Bezona estas ŝtona murbarilo,
    por ke rivero tuj komencu muti...”

    Kaj gravbarbulo iu jenon diris:
    “Ni ĉiuflanke baru la riveron;
    ni ŝovu ĝin sub tiun nigran teron,
    el kie ĝi ne povas supren iri!
    Ni faru nepre tiun ĉi aferon!”

    “Tre bone!” ĉiuj unuvoĉe jesis
    “ni tuj kateni devas tiun forton,
    aliel — trafos baldaŭ ni la morton!
    Konstante venki nin ĝi ne ekĉesis,
    kaj, certe, baldaŭ regos ĉiun korton!...”

    Kaj masonistojn multajn ili vokis,
    per vagonaroj ŝtonojn, sablon trenis,
    de la rivero ambaŭ bordojn ĉenis.
    Gigantaj muroj ĝin kun prem' sufokis,
    kaj tamen — ilin ĝi en koton sternis.

    Kaj ĝi denove, venke, kun grandpovo
    al domĝardenoj pompaj sin etendis,
    kaj ĉiam pliajn akvojn valen sendis
    el la montĉeno ĉasta kun skumovo.
    Kaj rekunvenis homoj kaj replendis:

    “Jen — vana estas nia pia peno:
    river' milfonta ĉion fordetruis
    kaj ree niajn kelojn ĝi enfluis —
    en ĉiu korto estas nun baseno,
    kastelajn murojn kiu ekdetruis!...”

    Buĉist' leviĝis grasa kaj kuraĝa
    kaj paroladon li komencis fari;
    “Ni la riveron fine devas bari
    ti-kie estas ĝia voj' mallarĝa, —
    jes, devas tie alta mur' ekstari!”

    Kaj el la tuta mondo ili vokis
    la konstruistojn al la grandlaboro.
    Saĝuloj ĝuc sidis en komforto
    kaj la riveron ili akre mokis,
    sed ĝi ĉiame bruis kun fervoro.

    Fortike, lerte oni ekkonstruis,
    s turoj — minacanta baro —
    kaj ĝojis ĉiuj pro l' mirinda faro.
    Rivero fine ĉesis plue flui,
    barate ankaŭ de la montoparo.

    Suprenŝoviĝis ĉiam al ĉielo
    cementaj, ŝtonaj la gigantaj muroj —
    estiĝis ili gastoj de l' lazuro.
    Interne dume akvo kun ribelo
    minacis — kiel birdon la vulturo.

    “Stultuloj, provis vi malhelpi iron
    de mia akvo libersopiranta.
    Domaĝe al vi, ĉar mi nun grandkvanta
    el viaj brustoj prenos lastan spiron,
    kaj dronos en mi via mondo vanta!”

    Kaj kun terura muĝo kaj kolero
    ondar” sursaltis la altegan baron.
    Terur” ekkaptis la konstruantaron.
    Ekfuĝis ili tra la tuta tero,
    sed ĉie trovis ilin ondoj-maro.

    Triumfe, venke kuras la ondaro
    al domoj luksaj, pompaj altkasteloj
    kaj muĝas ĝia voĉo kun kruelo:
    “Min fermi volis vi en montoparo
    por morton trafu mi — jen via celo!

    Sed vi forgesis ja, ke mia fluo
    libera amas tra terglobo vagi —
    malhelpon mi ĝis fina venko hakos!
    Nun kaŝu vin en ĉiu tera truo,
    sed ankaŭ tie mi vin tuj atakos!...”

    Diskrevis brue la kolosa muro,
    ekŝprucis ŝtonoj, koto kaj mortero
    tra la tondranta griza polvaero.
    Ekkaptis ĉiujn morta nun teruro
    kaj savon serĉis ili je pajlero...

    Tempeste kuris kampen la rivero,
    ekfalis hajlo el ĉiel' kaj pluvo,
    estiĝis ĉiu dom' je akvokuvo,
    kaj la estaĵojn krimajn de la tero
    englutis kun kolero — la diluvo...
