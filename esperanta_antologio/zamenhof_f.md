# Feliks Zamenhof
**Zamenhof, Feliks (1868-1933).** Ruslanda hebreo, poste pola ŝtatano; farmaciisto. Frato de la aŭtoro de Esperanto, kaj unu el la unuaj en ties familio, kiu lernis la lingvon. Multe helpis al sia frato. Liaj poemoj aperis en Fundamenta krestomatio, kaj en ĉiuj fruaj esperantistaj revuoj. Verko: Verkaro de Fez (kolektitaj verkoj, 1935).

## KIAL OFTE, KNABINETO...

    Kial ofte, knabineto,
    El sub via palpebreto
    Larmo falas en sekreto:
    Signo de ĉagren'?

    Vi ja havas floran vojon
    Kaj jun-koran vivo-ĝojon.
    Oni vivas unu fojon,
    Vivu do sen ĝen'!

    Se pro knabo ploras koro,
    Ĝi sekiĝos pro la ploro.
    Laŭ ordono de Amoro
    Venas ja du, tri.

    — Ne pro perdo de l' junulo
    Verŝas larmojn la okulo...
    En animo mia — brulo.
    Ho, malĝojas mi:

    Ĉar forlasis min espero,
    Kaj la fid' al vira vero.
    Ho, de l' kredo eĉ fajrero
    Ne briletas jam.

    False fluas vivo-ondo,
    Falsa — proksimula rondo,
    Falsa, falsa — tuta mondo,
    Falsa estas am'!
