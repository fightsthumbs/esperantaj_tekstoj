# ESTAS MI ESPERANTISTO
## Julio Baghy

Verda stelo sur la brusto
iom palas pro la rusto.
Mi ne estas purigisto;
estas mi esperantisto.

Kuŝas ie sub tegmento
«Netuŝebla Fundamento».
Tuŝu ĝin nur la Mefisto;
estas mi esperantisto.

Polvkovrite sur bretaro
putras mia SAT-vortaro.
Tedas min la vorto-listo;
estas mi esperantisto.

Gramatikon mi ne konas
kaj gazeton ne abonas...
Librojn legu la verkisto;
estas mi esperantisto.

Mi parolas kun rapido:
«Bonan tagon! Gis revido!»
Gi sufiĉas por ekzisto;
estas mi esperantisto.

Pionirojn mi kritikas,
Ja gvidantojn dorne pikas
kaj konspiras kun persisto;
estas mi esperantisto.

Por la venko mi esperas,
sed nenion mi oferas.
Mi ne estas ja bankisto;
estas mi esperantisto.

Se baraktas en la krizo
la movado, organizo,
helpas mi nur per rezisto;
estas mi esperantisto.

Flugas per facila vento
el la buŝo Nova Sento.
Gi sufiĉas por sofisto;
estas mi esperantisto.

Post la mort’ ĉe tombo mia
staros «rondo familia»,
nekrologos jurnalisto:
estis li esperantisto.
